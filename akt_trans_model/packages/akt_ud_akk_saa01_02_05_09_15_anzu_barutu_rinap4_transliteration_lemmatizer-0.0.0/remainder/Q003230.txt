E₂.GAL {m}{d}aš-šur-ŠEŠ-SUM.NA LUGAL GAL-u₂ LUGAL dan-nu LUGAL kiš-ša₂-ti LUGAL KUR aš-šur{KI} GIR₃.NITA₂ KA₂.DINGIR.RA.KI LUGAL KUR EME.GI₇ u URI.KI LUGAL kib-rat LIMMU₂-ti re-ʾu-um ke-e-nu mi-gir DINGIR.MEŠ GAL.MEŠ ša ul-tu ṣe-he-ri-šu₂ {d}aš-šur {d}UTU {d}EN u {d}AG {d}15 ša URU.ni-nu-a {d}15 ša₂ URU.LIMMU₂-DINGIR a-na LUGAL-ti KUR aš-šur{KI} ib-bu-u₂ zi-kir-šu₂ ša ŠEŠ.MEŠ-ia GAL.MEŠ ŠEŠ-šu₂-nu ṣe-eh-ru a-na-ku ina qi₂-bit {d}aš-šur {d}30 {d}UTU {d}EN u₃ {d}AG {d}15 ša₂ URU.ni-nu-a {d}15 ša₂ URU.LIMMU₂-DINGIR AD ba-nu-u-a ina UKKIN ŠEŠ.MEŠ-ia SAG.MEŠ-ia ke-niš ul-li-ma um-ma an-nu-u₂ ma-a-ru ri-du-ti-ia {d}UTU u {d}IŠKUR ina bi-ri i-šal-ma an-nu ke-e-nu i-pu-lu-šu-ma um-ma šu-u₂ te-nu-u-ka zi-kir-šu₂-nu kab-tu it-ta-ʾi-id-ma UN.MEŠ KUR aš-šur{KI} TUR GAL ŠEŠ.MEŠ-ia NUMUN E₂ AD-ia iš-te-niš u₂-pa-hir ma-har {d}aš-šur {d}30 {d}UTU {d}AG {d}AMAR.UTU DINGIR.MEŠ KUR aš-šur{KI} DINGIR.MEŠ a-ši-bu-te AN-e u KI-tim aš₂-šu₂ na-ṣar ri-du-ti-ia zi-kir-šu₂-un kab-tu u₂-ša₂-az-ki-ir-šu-nu-ti ina ITI šal-me u₄-me še-me-e ki-i qi₂-bi-ti-šu-nu ṣir-ti ina E₂ ri-du-u₂-ti aš₂-ri šug-lud-di ša ši-kin₃ LUGAL-ti ina lib₃-bi-šu₂ ba-šu-u₂ ha-diš e-ru-um-ma ri-id-du qi₂-nu UGU ŠEŠ.MEŠ-ia it-ta-bik-ma ša DINGIR.MEŠ u₂-maš-šir-u-ma a-na ep-še-ti-šu₂-nu šur-ru-ha-a-ti it-tak-lu-ma i-kap-pu-du le-mut-tu EME HUL-tim kar-ṣi taš-gir-ti ki-i la lib₃-bi DINGIR.MEŠ UGU-ia u₂-šab-šu-ma sur-ra-a-ti la šal-ma-a-ti EGIR-ia id-da-nab-bu-bu ze-ra-a-ti pa-aš₂-ru lib₃-bi AD-ia ša₂ la DINGIR.MEŠ u₂-ze-en-nu-u KI-ia šap-la-a-nu lib₃-ba-šu re-e-mu ra-ši-šu-ma a-na e-peš LUGAL-ti-ia šit-ku-na IGI.II-šu it-ti lib₃-bi-ia a-tam-mu-ma uš-ta-bi-la ka-bat-ti um-ma ep-še-ti-šu₂-nu šur-ru-ha-a-ma a-na ṭe₃-e-me ra-ma-ni-šu-nu tak-lu-ma ša₂ la DINGIR.MEŠ mi-na-a ip-pu-šu {d}aš-šur LUGAL DINGIR.MEŠ reme₂-nu-u {d}AMAR.UTU ša₂ nu-ul-la-a-ti ik-kib-šu-un i-na ik-ri-bi ut-nen-ni u₃ la-ban ap-pi u₂-ṣal-li-šu₂-nu-ti-ma im-gu-ru qi₂-be₂-e-ti ki-i ṭe₃-em DINGIR.MEŠ GAL.MEŠ EN.MEŠ-ia la-pa-an ep-šet HUL-tim a-šar ni-ṣir-ti u₂-še-ši-bu-ni-ma ṣu-lul-šu₂-nu DUG₃.GA UGU-ia it-ru-ṣu-ma iṣ-ṣu-ru-in-ni a-na LUGAL-u-ti ar-ka-a-nu ŠEŠ.MEŠ-ia im-ma-hu-ma mim-ma ša UGU DINGIR.MEŠ u₃ a-me-lu-ti la DUG₃.GA e-pu-šu-ma ik-pu-du le-mut-tu₂ is-se-hu-ma GIŠ.TUKUL.MEŠ ina qe₂-reb NINA.KI ba-lu DINGIR.MEŠ a-na e-peš LUGAL-u-ti it-ti a-ha-meš it-tak-ki-pu la-la-ʾi-iš {d}aš-šur {d}30 {d}UTU {d}EN {d}AG {d}15 ša₂ NINA.KI {d}15 ša₂ URU.LIMMU₂-DINGIR ep-šet {LU₂}ha-am-ma-ʾe-e ša₂ ki-i la lib₃-bi DINGIR.MEŠ in-ne₂-ep-šu₂ lem-niš it-ta-aṭ-lu-ma i-da-šu-un ul i-zi-zu e-mu-qa-šu-un lil-lu-ta u₂-ša₂-lik-u₂-ma šap-la-nu-u₂-a u₂-šak-me-su-šu-nu-ti UN.MEŠ KUR aš-šur{KI} ša₂ a-de-e ma-mit DINGIR.MEŠ GAL.MEŠ a-na na-ṣar LUGAL-ti-ia ina A.MEŠ u₃ I₃.GIŠ it-mu-u₂ ul il-li-ku re-ṣu-us-su-un a-na-ku {m}{d}aš-šur-PAP-AŠ ša ina tu-kul-ti DINGIR.MEŠ GAL.MEŠ EN.MEŠ-šu₂ ina qe₂-reb ta-ha-zi la i-ne₂-eʾ-u₂ i-rat-su ep-še-ti-šu₂-nu lem-ne₂-e-ti ur-ru-hi-iš aš₂-me-e-ma u₈-a aq-bi-ma ṣu-bat ru-bu-ti-ia u₂-šar-riṭ-ma u₂-ša₂-aṣ-ri-ha si-pit-tu lab-biš an-na-dir-ma iṣ-ṣa-ri-ih ka-bat-ti aš₂-šu₂ e-peš LUGAL-u-ti E₂ AD-ia ar-pi-sa rit-ti-ia a-na {d}aš-šur {d}30 {d}UTU {d}EN {d}AG u {d}U.GUR {d}15 ša₂ NINA.KI {d}15 ša₂ URU.LIMMU₂-DINGIR qa-ti aš₂-ši-ma im-gu-ru qi₂-bi-ti ina an-ni-šu₂-nu ke-nim UZU ta-kil-ti iš-tap-pa-ru-nim-ma a-lik la ka-la-a-ta i-da-a-ka ni-it-tal-lak-ma ni-na-a-ra ga-re-e-ka 1-en u₄-me 2 u₄-me ul uq-qi₂ pa-an ERIM.HI.A-ia ul ad-gul ar-ka-a ul a-mur pi-qit-ti ANŠE.KUR.RA.MEŠ ṣi-mit-ti GIŠ.ŠUDUN u₃ u₂-nu-ut ME₃-ia ul a-šu-ur ṣi-di-it ger-ri-ia ul aš₂-pu-uk šal-gu ku-uṣ-ṣu ITI.ZIZ₂ dan-na-at EN.TE.NA ul a-dur ki-ma u₅-ri₂-in-ni mu-up-pa-ar-ši a-na sa-kap za-ʾi-ri-ia ap-ta-a i-da-a-a har-ra-an NINA.KI pa-aš₂-qi₂-iš u ur-ru-hiš ar-de-e-ma el-la-mu-u-a ina KI-tim KUR.hal-ni-gal-bat gi-mir qu-ra-di-šu₂-un MAH.MEŠ pa-an ger-ri-ia ṣab-tu-ma u₂-ša₂-ʾa-lu GIŠ.TUKUL.MEŠ-šu₂-un pu-luh-ti DINGIR.MEŠ GAL.MEŠ EN.MEŠ-ia is-hup-šu₂-nu-ti-ma ti-ib ME₃-ia dan-ni e-mu-ru-ma e-mu-u₂ mah-hu-tiš₂ {d}iš-tar be-let MURUB₄ u ME₃ ra-aʾ-i-mat ša₂-an-gu-ti-ia i-da-a-a ta-zi-iz-ma GIŠ.PAN-su-nu taš-bir ta-ha-za-šu₂-nu ra-ak-su tap-ṭu-ur-ma ina UKKIN-šu-nu iq-bu-u₂ um-ma an-nu-u LUGAL-a-ni ina qi₂-bi-ti-ša₂ ṣir-ti i-da-a-a it-ta-na-as-ha-ru ti-bu-u EGIR-a-a ka-lu-meš i-dak-ka-ku u₂-ṣal-lu-u be-lu-ti UN.MEŠ KUR aš-šur{KI} ša₂ a-de-e MU DINGIR.MEŠ GAL.MEŠ ina muh-hi-ia iz-ku-ru a-di mah-ri-ia il-li-ku-nim-ma u₂-na-aš₂-ši-qu GIR₃.II-ia u₃ šu-nu {LU₂}ha-am-ma-ʾe-e e-piš si-hi u₃ bar-ti ša a-lak ger-ri-ia iš-mu-u-ma {LU₂}ERIM.MEŠ tuk-la-te-šu₂-nu e-zib-u-ma a-na KUR NU ZU-u₂ in-nab-tu₂ ak-šu-dam-ma ina KAR ID₂.IDIGNA ina qi₂-bit {d}30 {d}UTU DINGIR.MEŠ EN ka-a-ri gi-mir ERIM.HI.A-ia ID₂.IDIGNA DAGAL-tum a-tap-piš u₂-ša₂-aš₂-hi-iṭ ina ITI.ŠE ITI mit-ga-ri UD.8.KAM₂ UD.EŠ₃.EŠ₃ ša₂ {d}AG ina qe₂-reb NINA.KI URU be-lu-ti-ia ha-diš e-ru-um-ma ina GIŠ.GU.ZA AD-ia ṭa-biš u₂-ši-ib i-zi-qam-ma IM.U₁₈.LU ma-nit {d}e₂-a ša₂-a-ru ša a-na e-peš LUGAL-ti za-aq-šu₂ ṭa-a-ba uk-ki-pa-nim-ma i-da-at dum-qi₂ ina ša₂-ma-me u qaq-qa-ri ši-pir mah-he-e na-aš₂-par-ti DINGIR.MEŠ u {d}iš-tar ka-a-an u₂-šad-di-ru-u-ni u₂-šar-hi-ṣu-u-ni lib₃-bu {LU₂}ERIM.MEŠ EN-hi-ṭi ša a-na e-peš LUGAL-ti KUR aš-šur{KI} a-na ŠEŠ.MEŠ-ia u₂-šak-pi-du le-mut-tu pu-hur-šu-nu ki-ma iš-ten₂ a-hi-iṭ-ma an-nu kab-tu₂ e-mid-su-nu-ti-ma u₂-hal-li-qa NUMUN-šu-un a-na-ku {d}aš-šur-ŠEŠ-SUM.NA LUGAL kiš-ša₂-ti LUGAL KUR aš-šur{KI} zi-ka-ru qar-du a-ša₂-red kal ma-al-ki DUMU {m}{d}30-PAP.ME-SU LUGAL KIŠ LUGAL KUR aš-šur{KI} DUMU {m}LUGAL-GI.NA LUGAL KIŠ LUGAL KUR aš-šur{KI}-ma bi-nu-ut {d}aš-šur {d}NIN.LIL₂ na-ram {d}30 u {d}UTU ni-šit {d}AG {d}AMAR.UTU mi-gir {d}iš-tar šar-ra-ti hi-ših-ti DINGIR.MEŠ GAL.MEŠ le-ʾu-um it-pe-šu₂ ha-as-su mu-du-u₂ ša a-na ud-du-uš DINGIR.MEŠ GAL.MEŠ u₃ šuk-lul eš-re-e-ti ša kul-lat ma-ha-zi DINGIR.MEŠ GAL.MEŠ iš-šu-u-šu a-na LUGAL-ti ba-nu-u E₂ {d}aš-šur e-piš e₂-sag-gil₂ u KA₂.DINGIR.RA.KI mu-ud-di-iš DINGIR.MEŠ u {d}iš-tar ša₂ qe₂-reb-e-šu₂ ša DINGIR.MEŠ KUR.KUR šal-lu-u-ti ul-tu qe₂-reb URU.aš-šur a-na aš₂-ri-šu₂-nu u₂-ter-ru-u₂-ma u₂-še-ši-bu šub-tu ni-ih-tum a-di E₂.KUR.RA.MEŠ u₂-šak-lil-u-ma DINGIR.MEŠ i-na BARA₂-šu-nu u₂-šar-mu-u₂ šu-bat da-ra-a-ti ina tu-kul-ti-šu₂-nu GAL-ti ul-tu ṣi-it {d}UTU-ši a-di e-reb {d}UTU-ši šal-ṭiš at-tal-lak-u-ma ma-hi-ra ul i-ši ma-al-ki ša kib-rat LIMMU₂-ti u₂-šak-ni-šu₂ še-pu-u-a KUR a-na {d}aš-šur ih-ṭu-u₂ u₂-ma-ʾe-ru-in-ni ia-a-ši {d}aš-šur AD DINGIR.MEŠ šu-ud-du-u₂ u₃ šu-šu-bu mi-ṣir KUR aš-šur{KI} ru-up-pu-šu₂ u₂-ma-al-la-a ŠU.II-u-a {d}30 EN AGA du-un-ni zik-ru-u-ti ma-le-e ir-ti i-šim ši-ma-ti {d}UTU ZALAG₂ DINGIR.MEŠ ni-bit MU-ia kab-ti a-na re-še-e-ti u₂-še-ṣi {d}AMAR.UTU MAN DINGIR.MEŠ pu-luh-ti LUGAL-ti-ia ki-ma im-ba-ri kab-ti u₂-ša₂-as-hi-pu KUR.MEŠ-e kib-ra-a-ti {d}U.GUR dan-dan-ni DINGIR.DINGIR uz-zu na-mur-ra-tum u₃ ša₂-lum-ma-tum iš-ru-ka ši-rik-ti {d}iš-tar be-let MURUB₄ u ME₃ GIŠ.PAN dan-na-tum GIŠ.šil-ta-hu šam-ru i-qi-ša₂-an-ni a-na qiš-ti ina u₄-me-šu-ma {m}{d}AG-NUMUN-ZI-SI.SA₂ DUMU {m}{d}AMAR.UTU-A-AŠ {LU₂}GAR KUR tam-tim la na-ṣir a-de-e la ha-si-is MUN ša KUR aš-šur{KI} ṭa-ab-tu₂ AD-ia in-ši-ma ina da-li-ih-ti KUR aš-šur{KI} ERIM.HI.A-šu₂ u₃ KARAŠ-su id-ke-e-ma a-na {m}{d}nin-gal-SUM.NA {LU₂}GAR.KUR ŠEŠ.UNUG{KI} ARAD da-gil₂ pa-ni-ia ni-i-tu il-me-šu-ma iṣ-ba-tu mu-ṣa-a-šu₂ iš-tu {d}aš-šur {d}UTU {d}EN u {d}AG {d}15 ša₂ NINA.KI {d}15 ša₂ URU.LIMMU₂-DINGIR ia-a-ti {m}{d}aš-šur-PAP-AŠ i-na GIŠ.GU.ZA AD-ia ṭa-biš u₂-še-ši-bu-ni-ma be-lut KUR.KUR u₂-šad-gi-lu pa-ni-ia šu-u₂ ul ip-lah₃ na-de-e a-hi ul ir-ši-ma ar-di ul u₂-maš-šir u₃ {LU₂}rak-bu-šu₂ a-di mah-ri-ia ul iš-pu-ram-ma šul-mu LUGAL-ti-ia ul iš-al ep-še-te₉-e-šu₂ lem-ne₂-e-ti ina qe₂-reb NINA.KI aš₂-me-e-ma lib₃-bi i-gug-ma iṣ-ṣa-ri-ih ka-bat-ti {LU₂}šu-ut SAG.MEŠ-ia {LU₂}NAM.MEŠ ša₂ pa-a-ṭi KUR-šu u₂-ma-ʾe-er ṣe-ru-uš-šu₂ u₃ šu-u₂ {m}{d}AG-NUMUN-ZI-SI.SA₂ ba-ra-nu-u₂ na-bal-kat₃-ta-nu a-lak ERIM.HI.A-ia iš-me-e-ma a-na {KUR}ELAM.MA{KI} še-la-biš in-na-bit aš₂-šu₂ ma-mit DINGIR.MEŠ GAL.MEŠ ša e-ti-qu {d}aš-šur {d}30 {d}UTU {d}EN u₃ {d}AG an-nu kab-tu e-mi₃-du-šu-ma qe₂-reb {KUR}ELAM.MA{KI} i-na-ru-uš ina GIŠ.TUKUL {m}na-ʾi-id-mar-duk ŠEŠ-šu₂ ep-šet {KUR}ELAM.MA{KI} ša₂ ana ŠEŠ-šu₂ e-tep-pu-šu₂ e-mur-ma ul-tu {KUR}ELAM.MA{KI} in-nab-tam-ma a-na e-peš ARAD-ti-ia a-na KUR aš-šur{KI} il-lik-am-ma u₂-ṣal-la-a be-lu-u₂-ti KUR tam-tim a-na si-hi-ir-ti-ša₂ ri-du-ut ŠEŠ-šu₂ u₂-šad-gil₂ pa-nu-uš-šu₂ šat-ti-šam-ma la na-par-ka-a it-ti ta-mar-ti-šu₂ ka-bit-tu a-na NINA.KI il-lak-am-ma u₂-na-aš₂-ša₂-qa GIR₃.II-ia {m}ab-di-mil-ku-ut-ti LUGAL URU.ṣi-dun-ni la pa-lih₃ be-lu-ti-ia la še-mu-u zi-kir šap-ti-ia ša UGU tam-tim gal-la-tim it-tak-lu-ma is-lu-u GIŠ.ŠUDUN {d}aš-šur URU.ṣi-du-un-nu URU tuk-la-a-ti-šu₂ ša qe₂-reb tam-tim na-du-u₂ a-bu-biš as-pu-un BAD₃-šu₂ u šu-bat-su as-suh-ma qe₂-reb tam-tim ad-di-ma a-šar maš-kan₂-šu₂ u₂-hal-liq {m}ab-di-mil-ku-ut-ti LUGAL-šu₂ la-pa-an GIŠ.TUKUL.MEŠ-ia ina MURUB₄ tam-tim in-na-bit ina qi₂-bit {d}aš-šur EN-ia ki-ma nu-u-ni ul-tu qe₂-reb tam-tim a-bar-šu-ma ak-ki-sa SAG.DU-su DAM-su DUMU.MEŠ-šu₂ DUMU.MUNUS.MEŠ-šu₂ UN.MEŠ E₂.GAL-šu₂ KU₃.GI KU₃.BABBAR NIG₂.ŠU NIG₂.GA NA₄.MEŠ a-qar-tu lu-bul-ti GUN₃ u₃ GADA KUŠ-AM.SI ZU₂ AM.SI GIŠ.ESI GIŠ.TUG₂ mim-ma šum-šu₂ ni-ṣir-ti E₂.GAL-šu₂ a-na mu-ʾu-de-e aš₂-lu-la UN.MEŠ-šu₂ DAGAL.MEŠ-te ša ni-ba la i-ša₂-a GU₄.MEŠ ṣe-e-ni u₃ ANŠE.NITA₂.MEŠ a-na mu-ʾu-de-e a-bu-ka a-na qe₂-reb KUR aš-šur{KI} u₂-pa-hir-ma LUGAL.MEŠ KUR.hat-ti u₃ a-hi tam-tim ka-li-šu₂-nu ina aš₂-ri ša₂-nim-ma URU u₂-še-piš-ma URU.KAR-{m}{d}aš-šur-ŠEŠ-SUM.NA at-ta-bi ni-bit-su URU.E₂-{m}ṣu-pu-ri URU.sik-ku-u₂ URU.gi-iʾ URU.in-im-me URU.hi-il-du-u-a URU.qar-ti-im-me URU.bi-iʾ-ru-u URU.ki-il-me-e URU.bi-ti-ru-me URU.sa-gu-u URU.am-pa URU.E₂-gi-si-me-ia URU.bi-ir-gi-iʾ URU.ga-am-bu-lu URU.da-la-im-me URU.i-si-hi-im-me URU.MEŠ-ni ša li-me-et URU.ṣi-du-un-ni a-šar ri-i-ti u maš-qi₂-ti E₂ tuk-la-a-ti-šu₂ ša ina tu-kul-ti {d}aš-šur EN-ia ik-šu-da ŠU.II-a-a UN.MEŠ hu-bu-ut GIŠ.PAN-ia ša KUR-i u₃ tam-tim ṣi-it {d}UTU-ši ina lib₃-bi u₂-še-šib-ma a-na mi-ṣir KUR aš-šur u₂-ter na-gu-u₂ šu-a-tu₂ a-na eš-šu-te aṣ-bat {LU₂}šu-ut SAG-ia a-na {LU₂}NAM-ti UGU-šu₂-nu aš₂-kun-ma GUN u₃ man-da-at-tu₂ UGU ša₂ mah-ri ut-tir-ma e-mid-su TA ŠA₃ URU.MEŠ-šu ša₂-tu-nu URU.ma-aʾ-ru-ub-bu URU.ṣa-ri-ip-tu ina ŠU.II {m}ba-ʾa-li LUGAL URU.ṣur-ri am-nu UGU GUN mah-ri-ti na-dan MU.AN.NA-šu₂ man-da-at-tu₂ be-lu-ti-ia u₂-rad-di-ma u₂-kin ṣe-ru-uš-šu₂ u₃ {m}sa-an-du-ar-ri LUGAL URU.kun-di u₃ URU.si-is-su-u₂ {LU₂}KUR₂ ak-ṣu la pa-lih₃ be-lu-ti-ia ša DINGIR.MEŠ u₂-maš-šir-u-ma a-na KUR-i mar-ṣu-ti it-ta-kil šu-u₂ {m}ab-di-mil-ku-ut-ti LUGAL URU.ṣi-du-un-ni a-na re-ṣu-ti a-ha-meš iš-šak-nu-u-ma MU DINGIR.MEŠ-šu₂-nu it-ti a-ha-meš iz-kur-u-ma a-na e-mu-qi ra-ma-ni-šu₂-nu it-tak-lu a-na-ku a-na {d}aš-šur {d}30 {d}UTU {d}EN u {d}AG DINGIR.MEŠ GAL.MEŠ EN.MEŠ-ia at-ta-kil-ma ni-i-tu al-me-šu-ma ki-ma iṣ-ṣu-ri ul-tu qe₂-reb KUR-i a-bar-šu-ma ak-ki-sa SAG.DU-su ina ITI.DU₆ SAG.DU {m}ab-di-mil-ku-ut-ti ina ITI.ŠE SAG.DU {m}sa-an-du-ar-ri ina 1-et MU.AN.NA u₂-nak-ki-is-ma mah-ru-u₂ la u₂-hi-ir-ma u₂-šah-mi₃-ṭa EGIR-u₂ aš₂-šu₂ da-na-an {d}aš-šur EN-ia UN.MEŠ kul-lu-mi₃-im-ma ina ki-ša₂-di {LU₂}GAL.MEŠ-šu-un a-lul-ma it-ti {LU₂}NAR u₃ GIŠ.ZA₃.MI₂ ina re-bet NINA.KI e-te-et-ti-iq URU.ar-za-a ša₂ pa-a-ṭi na-hal KUR.mu-ṣur-ri aš₂-lu-lam-ma {m}a-su-hi-li LUGAL-šu bi-re-tu₂ ad-di-ma a-na KUR aš-šur{KI} u₂-ra-a ina ṭe-hi KA₂.GAL MURUB₄ URU ša₂ URU.ni-na-a it-ti a-si UR.GI₇ u ŠAH u₂-še-šib-šu-nu-ti ka-mi₃-iš u₃ {m}te-uš-pa-a {LU₂}gi-mir-ra-a-a ERIM.HI.A-man-da ša₂ a-šar-šu₂ ru-u₂-qu ina er-ṣe-et KUR.hu-bu-uš-na a-di gi-mir ERIM.HI.A-šu₂ u₂-ra-as-si-ib ina GIŠ.TUKUL ak-bu-us ki-ša₂-di UN.MEŠ KUR.hi-lak-ki šad-du-u-a a-ši-bu-te hur-ša₂-a-ni pa-aš₂-qu-u-ti ša₂ ṭe-hi KUR.ta-ba-la {LU₂}hat-te-e lem-nu-u₂-ti ša UGU KUR.MEŠ-ni-šu₂-nu dan-nu-u-ti tak-lu-u₂-ma ul-tu u₄-me pa-ni la kit-nu-šu₂ a-na ni-i-ri 21 URU.MEŠ-šu₂-nu dan-nu-ti u₃ URU.MEŠ TUR.MEŠ ša₂ li-me-ti-šu₂-nu al-me KUR-ud aš₂-lu-la šal-lat-sun₂ ap-pul aq-qur ina {d}GIŠ.BAR aq-mu si-it-tu-te-šu₂-nu ša₂ hi-iṭ-ṭu u₃ gul-lul-tu₂ la i-šu₂-u₂ kab-tu ni-ir be-lu-ti-ia e-mid-su-nu-u-ti ad-iš KUR.par-na-ka-a-a lem-nu-u-ti a-ši-bu-te KUR.DU₆-a-šur-ri ša ina pi-i UN.MEŠ KUR.mi-ih-ra-a-nu KUR.pi-ta-a-nu i-nam-bu-u zi-kir-šu₂-un u₂-sap-pi-ih UN.MEŠ KUR.man-na-a-a qu-tu-u la sa-an-qu u₃ ERIM.HI.A-šu₂ {m}iš-pa-ka-a-a URU.as-gu-za-a-a kit-ru la mu-še-zi-bi-šu₂ a-na-ar ina GIŠ.TUKUL aš₂-lul KUR.E₂-{m}dak-ku-ri ša₂ qe₂-reb KUR.kal-di a-a-ab KA₂.DINGIR.RA.KI ak-mu {m}{d}ša₂-maš-ib-ni LUGAL-šu is-hap-pu ha-bi-lum la pa-li-hu zik-ri EN EN.EN ša₂ A.ŠA₃.MEŠ DUMU.MEŠ KA₂.DINGIR.ME u₃ bar₂-sipa{KI} ina pa-rik-te it-ba-lu-u-ma u₂-ter-ru ra-ma-nu-uš aš₂-šu₂ ana-ku pu-luh-ti {d}EN u {d}AG i-du-u₂ A.ŠA₃.MEŠ ša₂-ti-na u₂-ter-ma pa-an DUMU.MEŠ KA₂.DINGIR.RA.KI u bar₂-sipa{KI} u₂-šad-gil₂ {m}{d}MUATI-šal-lim DUMU {m}ba-la-si ina GIŠ.GU.ZA-šu₂ u₂-še-šib-ma i-ša₂-ṭa ab-ša₂-a-ni {m}EN-BA-ša₂ DUMU {m}bu-na-ni {LU₂}gam-bu-la-a-a ša ina 12 KASKAL.GID₂ qaq-qa-ru ina A.MEŠ u₃ GI.AMBAR.MEŠ šit-ku-nu šu-ub-tu ina qi₂-bit {d}aš-šur EN-ia hat-tu ra-ma-ni-šu₂ im-qut-su-ma ki-i ṭe₃-me-šu₂-ma bil-tu u man-da-at-tu GU₄.MAH-hi šuk-lu-lu-ti ṣa-ma-da-ni ANŠE.KUNGA.MEŠ BABBAR.MEŠ ul-tu KUR.e-lam-ti il-qa-am-ma a-na NINA.KI a-di mah-ri-ia il-lik-am-ma u₂-na-aš₂-šiq GIR₃.II-ia re-e-mu ar-ši-šu₂-ma u₂-šar-hi-is-su lib₃-bu URU.ša₂-pi-i-{d}EN URU dan-nu-ti-šu₂ dan-na-as-su u₂-dan-nin-ma ša₂-a-šu₂ a-di {LU₂}ERIM.MEŠ GIŠ.PAN-šu₂ ina lib₃-bi u₂-še-li-šu₂-ma GIM GIŠ.IG ina IGI KUR.e-lam-ti e-dil-šu URU.a-du-ma-tu URU dan-nu-tu {LU₂}a-ri-bi ša {m}{d}30-PAP.MEŠ-SU LUGAL KUR aš-šur{KI} AD ba-nu-u-a ik-šu-du-ma NIG₂.ŠU-šu₂ NIG₂.GA-šu₂ DINGIR.MEŠ-šu₂ a-di {f}ap-kal-la-tu₂ šar-rat {LU₂}a-ri-bi iš-lu-lam-ma a-na KUR aš-šur{KI} il-qa-a {m}ha-za-DINGIR LUGAL {LU₂}a-ri-bi it-ti ta-mar-ti-šu₂ ka-bit-tu₂ a-na NINA.KI URU be-lu-ti-ia il-lik-am-ma u₂-na-aš₂-ši-iq GIR₃.II-ia aš₂-šu₂ na-dan DINGIR.MEŠ-šu₂ u₂-ṣal-la-an-ni-ma re-e-mu ar-ši₂-šu₂-ma {d}a-tar-sa-ma-a-a-in {d}da-a-a {d}nu-ha-a-a {d}ru-ul-da-a-a-u₂ {d}a-bi-ri-il-lu {d}a-tar-qu-ru-ma-a DINGIR.MEŠ ša₂ {LU₂}a-ri-bi an-hu-su-nu ud-diš-ma da-na-an {d}aš-šur EN-ia u₃ ši-ṭir MU-ia UGU-šu₂-nu aš₂-ṭur-ma ut-ter-ma ad-din-šu₂ {f}ta-bu-u-a tar-bit E₂.GAL AD-ia a-na LUGAL-u-ti UGU-šu₂-nu aš₂-kun-ma it-ti DINGIR.MEŠ-ša₂ a-na KUR-ša₂ u₂-ter-ši 65 ANŠE.GAM.MAL.MEŠ 10 ANŠE.NITA₂.MEŠ UGU ma-da-ti mah-ri-ti u₂-rad-di-ma u₂-kin ṣe-ru-uš-šu₂ {m}ha-za-DINGIR šim-tu u₂-bil-šu₂-ma {m}ia-ta-aʾ DUMU-šu₂ ina GIŠ.GU.ZA-šu₂ u₂-še-šib-ma 10 MA.NA KU₃.GI 1 LIM NA₄.MEŠ be₂-ru-ti 50 ANŠE.GAM.MAL.MEŠ 1 ME kun-zi ŠIM.HI.A UGU man-da-at-ti AD-šu₂ u₂-rad-di-ma e-mid-su ar-ka {m}u₂-a-bu a-na e-peš LUGAL-ti {LU₂}a-ru-bu ka-li-šu₂ UGU {m}ia-ta-aʾ uš-bal-kit-ma a-na-ku {m}aš-šur-PAP-AŠ LUGAL KUR aš-šur{KI} LUGAL kib-rat LIMMU₂-ti ša₂ kit-tu i-ram-mu-ma ṣa-lip-tu₂ ik-kib-šu₂ {LU₂}ERIM.MEŠ ME₃-ia a-na na-ra-ru-tu {m}ia-ta-aʾ aš₂-pur-ma {LU₂}a-ru-bu ka-li-šu₂ ik-bu-su-ma {m}u₂-a-bu a-di {LU₂}ERIM.MEŠ ša₂ is-si-šu₂ bi-re-tu id-du-u-ma u₂-bi-lu-nim-ma GIŠ.ši-ga-ru aš₂-kun-šu₂-nu-ti-ma ina le-et KA₂.GAL-ia ar-ku-us-šu₂-nu-ti {m}up-pi-is {LU₂}EN.URU ša₂ URU.pa-ar-tak₂-ka {m}za-na-sa-na {LU₂}EN.URU ša₂ URU.pa-ar-tuk-ka {m}ra-ma-te-ia {LU₂}EN.URU ša₂ URU.u₂-ra-a-ka-za-bar-na KUR.ma-da-a-a ša₂ a-šar-šu₂-nu ru-u-qu ša ina LUGAL.MEŠ AD.MEŠ-ia mi-ṣir KUR aš-šur{KI} la ib-bal-ki-tu₂-nim-ma la ik-bu-su qaq-qar-ša₂ pu-ul-hi me-lam-me ša {d}aš-šur EN-ia is-hup-šu-nu-ti ANŠE.mur-ni-is-qi₂ GAL.MEŠ tak-kas NA₄.ZA.GIN₃ hi-ip šad-di-šu₂ a-na NINA.KI URU be-lu-ti-ia iš-šu-nim-ma iš-ši-qu GIR₃.II-ia₂ aš₂-šu₂ {LU₂}EN.URU.MEŠ-ni ša qa-tu₂ id-ku-šu₂-nu-ti be-lu-ti u₂-ṣal-lu-ma e-ri-šu-in-ni kit-ru {LU₂}šu-ut SAG.MEŠ-ia {LU₂}NAM.MEŠ ša₂ pa-a-ṭi KUR-šu-un it-ti-šu₂-nu u₂-ma-ʾe-er-ma UN.MEŠ a-ši-bu-te URU.MEŠ ša₂-tu-nu ik-bu-su-ma u₂-šak-ni-šu₂ GIR₃.II-uš-šu₂-un GUN man-da-at-tu₂ be-lu-ti-ia u₂-kin ṣe-ru-uš-šu₂-un KUR.pa-tu-uš-ar-ri na-gu-u ša i-te-e E₂.MUN ša₂ qe₂-reb KUR.ma-da-a-a ru-qu-u-te ša₂ pa-a-ṭi KUR.bi-ik-ni KUR NA₄.ZA.GIN₃ ša ina LUGAL.MEŠ AD.MEŠ-ia mam₂-ma la ik-bu-su KI-tim KUR-šu₂-un {m}ši-dir-pa-ar-na {m}e-pa-ar-na {LU₂}EN.URU.MEŠ dan-nu-ti ša₂ la kit-nu-šu₂ a-na ni-i-ri ša₂-a-šu₂-nu a-di UN.MEŠ-šu₂-nu ANŠE.KUR.RA.MEŠ ru-ku-bi-šu₂-nu GU₄.MEŠ ṣe-e-ni ANŠE.u₂-du-ri šal-lat-sun₂ ka-bit-tu aš₂-lu-la ana qe₂-reb KUR aš-šur{KI} KUR.ba-a-zu na-gu-u₂ ša₂ a-šar-šu₂ ru-u-qu mi-šit na-ba-li qaq-qar MUN a-šar ṣu-ma-a-me 1 ME 20 KASKAL.GID₂ qaq-qar ba-a-ṣi pu-qut-ti u NA₄.ZU₂.MAŠ.DA₃ a-šar MUŠ u GIR₂.TAB ki-ma kul-ba-bi ma-lu-u A.GAR₃ 20 KASKAL.GID₂ KUR.ha-zu-u₂ šad-di NA₄.SAG.GIL.MUD a-na EGIR-ia u₂-maš-šir-ma e-ti₇-iq na-gu-u₂ šu-a-tu₂ ša ul-tu u₄-me ul-lu-ti la il-li-ku LUGAL pa-ni mah-ri-ia ina qi₂-bit {d}aš-šur EN-ia ina qe₂-reb-e-šu₂ šal-ṭa-niš at-tal-lak {m}ki-i-su LUGAL URU.hal-di-su {m}ak-ba-ru LUGAL URU.il-pi-a-tu₂ {m}ma-an-sa-ku LUGAL URU.ma-gal-a-ni {f}ia-pa-aʾ šar-rat URU.di-ih-ra-a-ni {m}ha-bi-su LUGAL URU.qa-da-ba-aʾ {m}ni-ha-ru LUGAL URU.ga-aʾ-u-a-ni {f}ba-as-lu šar-rat URU.i-hi-lum {m}ha-ba-zi-ru LUGAL URU.pu-da-aʾ 8 LUGAL.MEŠ-ni ša qe₂-reb na-ge-e šu-a-tu₂ a-duk ki-ma MUNU₄ aš₂-ta-ṭi pa-gar {LU₂}qu-ra-di-šu₂-un DINGIR.MEŠ-šu₂-nu NIG₂.ŠU-šu₂-nu NIG₂.GA-šu₂-nu u₃ UN.MEŠ-šu₂-nu aš₂-lu-la a-na qe₂-reb KUR aš-šur{KI} {m}la-a-a-le-e LUGAL URU.ia-di-iʾ ša₂ la-pa-an GIŠ.TUKUL.MEŠ-ia in-nab-tu₂ ha-at-tu ra-ma-ni-šu₂ im-qut-su-ma a-na URU.ni-na-a a-di mah-ri-ia il-lik-am-ma u₂-na-aš₂-šiq GIR₃.II-ia re-e-mu ar-ši-šu₂-ma na-ge-e URU.ba-zi šu-a-tum u₂-šad-gil₂ pa-nu-uš-šu₂ ina e-muq {d}aš-šur {d}30 {d}UTU {d}AG {d}AMAR.UTU {d}15 ša₂ NINA.KI {d}15 ša₂ URU.LIMMU₂-DINGIR ak-šu-ud kul-lat na-ki-ri mul-tar-hi ina zik-ri DINGIR-u-ti-šu₂-nu ma-al-ki na-ki-ri-ia ki-ma qa-ne₂-e me-he-e i-šu-ub-bu LUGAL.MEŠ-ni a-ši-bu-te tam-tim ša BAD₃.MEŠ-šu₂-nu tam-tim-ma e-du-u šal-hu-šu₂-un ša ki-ma GIŠ.GIGIR GIŠ.MA₂ rak-bu ku-um ANŠE.KUR.RA.MEŠ-e ṣa-an-du par-ri-sa-ni pal-hiš ul-ta-nap-ša₂-qu lib₃-ba-šu₂-nu i-tar-rak-ma i-ma-ʾu mar-tu₂ ul ib-ši ša₂-ni-ni ul im-mah-ha-ru GIŠ.TUKUL-u-a u₃ ina ma-al-ki a-lik mah-ri-ia la im-šu-la a-a-u₂-ma ša a-na LUGAL.MEŠ AD.MEŠ-ia i-šu-ṭu-ma e-tap-pa-lu ze-ra-ti ina qi₂-bit {d}aš-šur EN-ia ina ŠU.II-ia im-ma-nu-u₂ pa-aš₂-qu-ti BAD₃ NA₄.MEŠ-šu₂-nu GIM kar-pat pa-ha-ri u₂-par-ri-ir pa-gar qu-ra-di-šu₂-un ina la qe-be₂-ri u₂-ša₂-kil zi-i-bu nak-mu NIG₂.GA-šu₂-nu aš₂-lu-la a-na qe₂-reb KUR aš-šur{KI} DINGIR.MEŠ ti-ik-li-šu₂-nu šal-la-tiš am-nu ki-ma ṣe-e-ni a-bu-ka UN.MEŠ-šu₂-un šam-ha-a-ti ša a-na šu-zu-ub na-piš-ti-šu₂ qe₂-reb tam-tim in-nab-tu₂ ina giš-par-ri-ia ul ip-par-šid-ma ul u₂-še-ṣi nap-šat-su pe-tan bir-ki ša iṣ-ba-tu si-me-lat KUR-i ru-qu-u-ti ki-ma iṣ-ṣu-ri ul-tu₂ qe₂-reb KUR-i a-bar-šu₂-ma ak-sa-a A₂.MEŠ-šu₂ UŠ₂.MEŠ-šu₂-nu ki-ma bu-tuq-ti na-at-bak KUR-i u₂-šar-di su-te-e a-ši-bu-te kul-ta-ri ša₂ a-šar-šu₂-nu ru-u-qu ki-ma ez-zi ti-ib me-he-e as-su-ha šu-ru-us-su-un ša tam-tum a-na dan-nu-ti-šu₂ KUR-u₂ a-na e-mu-qi-šu₂ iš-ku-nu ina sa-par-ri-ia a-a-um-ma ul u₂-ṣi na-par-šu-du-um-ma ul ip-par-šid ša₂ tam-ti a-na KUR-i ša KUR-i a-na tam-tim a-šab-šu₂-nu aq-bi ina qi₂-bit {d}aš-šur EN-ia man-nu ša₂ it-ti-ia iš-ša₂-an-na-nu a-na LUGAL-u-ti u₃ ina LUGAL.MEŠ-ni AD.MEŠ-ia ša ki-ma ia-a-ti-ma šur-ba-ta be-lu-su ul-tu qe₂-reb tam-tim {LU₂}KUR₂.MEŠ-ia ki-a-am iq-bu-ni um-ma KA₅.A la-pa-an {d}UTU e-ki-a-am il-lak KUR.e-la-mu-u₂ KUR.qu-tu-u ma-al-ki šip-ṣu-u-ti ša a-na LUGAL.MEŠ AD.MEŠ-ia e-tap-pa-lu ze-ra-a-ti da-na-an {d}aš-šur EN-ia ša₂ ina kul-lat na-ki-ri e-tep-pu-šu₂ iš-mu-u-ma hat-tum u pu-luh-tum UGU-šu₂-nu it-ta-bik-ma aš₂-šu₂ a-na mi-ṣir KUR.MEŠ-šu₂-nu la ha-ṭe-e {LU₂}KIN.GI₄.A.MEŠ-šu₂-nu ša₂ ṭu-bi u su-lum-me-e a-na NINA.KI a-di mah-ri-ia iš-pu-ru-nim-ma MU DINGIR.MEŠ GAL.MEŠ iz-ku-ru ul-tu {d}aš-šur {d}UTU {d}EN {d}AG {d}15 ša₂ NINA.KI u₃ {d}15 ša₂ URU.LIMMU₂-DINGIR UGU na-ki-ri-ia ina li-i-ti u₂-ša₂-zi-zu-ni-ma am-ṣu-u ma-la lib₃-bi-ia₂ ina ki-šit-ti na-ki-ri šad-lu-u₂-ti ša ina tu-kul-ti DINGIR.MEŠ GAL.MEŠ EN.MEŠ-ia ik-šu-da ŠU.II-a-a eš-ret ma-ha-zi ša KUR aš-šur{KI} u KUR URI.KI u₂-še-piš-ma KU₃.BABBAR KU₃.GI uh-hi-zu-ma u₂-nam-me-ra ki-ma u₄-me ina u₄-me-šu-ma E₂.GAL-ma-šar-ti ša NINA.KI ša LUGAL.MEŠ-ni a-lik mah-ri AD.MEŠ-ia u₂-še-pi-šu₂ a-na šu-te-šur KARAŠ pa-qa-a-di ANŠE.mur-ni-is-qi₂ ANŠE.KUNGA.MEŠ GIŠ.GIGIR.MEŠ til-li u₂-nu-ut ME₃ u₃ šal-la-at na-ki-ri gi-mir mim-ma šum-šu₂ ša {d}aš-šur LUGAL DINGIR.MEŠ a-na eš-qi₂ LUGAL-ti-ia iš-ru-ka a-na šit-mur ANŠE.KUR.RA.MEŠ ši-tam-du-uh GIŠ.GIGIR.MEŠ aš₂-ru šu-a-tu₂ i-mi-ṣa-an-ni-ma UN.MEŠ KUR.KUR hu-bu-ut GIŠ.PAN-ia al-lu tup-šik-ku u₂-ša₂-aš₂-ši-šu₂-nu-ti-ma il-bi-nu SIG₄ E₂.GAL.TUR.RA šu-a-tu₂ a-na si-hir-ti-ša₂ aq-qur-ma qaq-qa-ru ma-aʾ-du ki-ma a-tar-tim-ma ul-tu lib₃-bi A.ŠA₃.MEŠ ab-tuq-ma UGU-šu₂ uš-rad-di ina NA₄.pi-i-li NA₄ KUR-i dan-ni uš-ši-šu₂ ad-di-ma tam-la-a u₂-mal-li ad-ke-e-ma LUGAL.MEŠ KUR.hat-ti u e-ber ID₂ {m}ba-ʾa-lu LUGAL URU.ṣur-ri {m}me-na-si-i LUGAL URU.ia-u₂-di {m}qa-uš-gab-ri LUGAL URU.u₂-du-me {m}mu-ṣur-i LUGAL URU.ma-ʾa-ab {m}ṣil-EN LUGAL URU.ha-zi-ti {m}me-ti-in-ti MAN URU.is-qa-lu-na {m}i-ka-u₂-su LUGAL URU.am-qar-ru-na {m}mil-ki-a-ša₂-pa LUGAL URU.gu-ub-li {m}ma-ta-an-ba-ʾa-al LUGAL URU.a-ru-ad-da {m}a-bi-ba-ʾa-li LUGAL URU.sam-si-mur-ru-na {m}bu-du-DINGIR LUGAL URU.E₂-am-ma-na {m}PAP-mil-ki MAN URU.as-du-di 12 LUGAL.MEŠ ša₂ ki-ša₂-di tam-tim {m}e-ki-iš-tu-ra LUGAL URU.e-di-ʾi-il {m}pi-la-a-gu-ra-a MAN URU.ki-it-ru-si {m}ki-i-su LUGAL URU.si-il-lu-u₈-u-a {m}i-tu-u-an-da-ar LUGAL URU.pa-ap-pa {m}e-re-su LUGAL URU.si-il-li {m}da-ma-su MAN URU.ku-ri-i {m}ad₂-me-e-su LUGAL URU.ta-me-si {m}da-mu-u₂-si LUGAL URU.qar-ti-ha-da-as-ti {m}u₂-na-sa-gu-su LUGAL URU.li-di-ir {m}bu-ṣu-su LUGAL URU.ZALAG₂-ia 10 LUGAL.MEŠ ša KUR.ia-ad-na-na MURUB₄ tam-tim ŠU.NIGIN 22 LUGAL.MEŠ KUR.hat-ti a-hi tam-tim u₃ MURUB₄ tam-tim ka-li-šu₂-nu u₂-ma-ʾe-er-šu₂-nu-ti-ma GIŠ.UR₃.MEŠ GAL.MEŠ tim-me MAH.MEŠ GIŠ.a-dap₂-pi šu-hu-u-ti ša GIŠ.EREN GIŠ.ŠUR.MIN₃ tar-bit KUR.si-ra-ra u KUR.lab-na-na ša ul-tu u₄-me pa-ni ma-gal ik-bi-ru-ma i-ši-hu la-a-nu {d}ALAD.{d}LAMMA.MEŠ ša NA₄.{d}ŠE.TIR MUNUS.{d}LAMMA.MEŠ MUNUS.AB₂.ZA.ZA-a-ti NA₄.KUN₄.MEŠ a-gur₂-ri ša NA₄.GIŠ.NU₁₁.GAL NA₄.{d}ŠE.TIR NA₄.DUR₂.MI.NA NA₄.DUR₂.MI.NA.BAN₃.DA NA₄.a-lal-lum {NA₄}GI.RIM HI.LI.BA ul-tu qe₂-reb hur-ša₂-a-ni a-šar nab-ni-te-šu₂-nu a-na hi-ših-ti E₂.GAL-ia GIG-iš pa-aš₂-qi₂-iš a-na NINA.KI URU be-lu-ti-ia u₂-šal-di-du-u-ni ina ITI ŠE.GA u₄-me mit-ga-ri UGU tam-le-e šu-a-tum E₂.GAL.MEŠ rab-ba-a-ti a-na mu-šab be-lu-ti-ia ab-ta-ni ṣe-ru-uš-šu E₂ LUGAL ša 95 ina 1.KUŠ₃ GAL-tim GID₂ ša 31 ina 1.KUŠ₃ GAL-tim DAGAL ša ina LUGAL.MEŠ-ni AD.MEŠ-ia mam₂-ma la e-pu-šu₂ ana-ku e-pu-uš NA₄.KUN₄.MEŠ NA₄.GIŠ.NU₁₁.GAL a-sur-ru-šu₂ u₂-ša₂-as-hir-ma GIŠ.UR₃.MEŠ GIŠ.EREN MAH.MEŠ u₂-šat-ri-ṣa UGU-šu₂ E₂.GAL NA₄.pi-i-li pe-ṣi-i u₃ E₂.GAL.MEŠ ZU₂ AM.SI GIŠ.ESI GIŠ.TUG₂ GIŠ.mu-suk-kan-ni GIŠ.EREN GIŠ.ŠUR.MIN₃ a-na mu-šab LUGAL-ti-ia u mul-ta-u-ti be-lu-ti-ia nak-liš u₂-še-piš-ma GIŠ.UR₃.MEŠ GIŠ.EREN MAH.MEŠ u₂-šat-ri-ṣa UGU-šu₂ GIŠ.IG.MEŠ GIŠ.ŠUR.MIN₃ ša₂ e-re-si-na DUG₃.GA me-ser KU₃.BABBAR u₃ URUDU u₂-rak-kis-ma u₂-rat-ta-a KA₂.MEŠ-šin {d}ALAD.{d}LAMMA.MEŠ MUNUS.AB₂.ZA.ZA-a-ti ša NA₄.{d}ŠE.TIR ša ki-i šik-ni-šu₂-nu ir-ti lem-ni u₂-tar-ru NA₄.{d}ALAD.{d}LAMMA.MEŠ GAL.MEŠ ur-mah-hi šu-ta-tu-u-ti MUNUS.AB₂.ZA.ZA-a-ti šu-ta-ha-a-ti MUNUS.{d}LAMMA.MEŠ maš-ša₂-a-ti ša URUDU nam-ri ap-ti-iq-ma u₃ {d}ALAD.{d}LAMMA.MEŠ ša pi-i-li pe-ṣe-e ZAG u GUB₃ u₂-ša₂-aṣ-bi-ta SI.GAR-ši-in tim-me URUDU GAL.MEŠ tim-me GIŠ.EREN MAH.MEŠ a-dap₂-pi ku-lul KA₂.MEŠ-šin e-mid si-hi-ir-ti E₂.GAL ša₂-a-tu ne₂-be₂-hu pa-aš₂-qu ša NA₄.ZU₂ NA₄.ZA.GIN₃ u₂-še-piš-ma u₂-šal-ma-a ki-li-liš si-il-lu u₃ mat-gi-qu ki-ma {d}TIR.AN.NA u₂-ša₂-as-hi-ra gi-mir KA₂.MEŠ-ni sik-kat₃ KU₃.BABBAR KU₃.GI u₃ URUDU nam-ri u₂-rat-ta-a qe₂-reb-šin da-na-an aš-šur EN-ia ep-šet ina KUR.KUR nak-ra-a-ti e-tep-pu-šu₂ ina ši-pir {LU₂}ur₅-ra-ku-ti e-si-qa qe₂-reb-ša₂ GIŠ.KIRI₆.MAH tam-šil KUR.ha-ma-nim ša₂ ka-la ŠIM.HI.A u₃ GURUN hur-ru-šu₂ i-ta-a-ti-ša₂ az-qu-up ki-sal-la-ša₂ ma-gal u₂-rab-bi-ma tal-lak-ta-ša₂ ma-aʾ-diš u₂-rap-piš a-na maš-qit ANŠE.KUR.RA.MEŠ ina qe₂-reb-e-ša₂ pat-tu u₂-še-še-ram-ma u₂-šah-bi-ba a-tap-piš ul-tu E₂.GAL šu-a-tu₂ ul-tu UŠ₈-ša₂ a-di gaba-dib-e-ša₂ ar-ṣi-pu u₂-šak-li-lu lu-le-e u₂-mal-lu-u šal-la-ru-ša₂ ina KAŠ.SAG mah-ṣu ba-al-lu₄ ka-lak-ku-ša₂ ina GEŠTIN na-ši GIŠ.MAR al-li tup-šik-ki e-piš dul-li za-bil ku-du-ur-ri ina e-le-li ul-ṣi hu-ud lib₃-bi nu-um-mur pa-ni ub-ba-lu₄ u₄-um-šu₂-un ši-pir-ša₂ ina hi-da-a-ti ri-ša₂-a-ti za-ma-ri tak-ni-i ag-mur-ma eš₃-gal-šid-du₃-du₃-a E₂.GAL pa-qi-da-at ka-la-mu az-ku-ra ni-bit-sa {d}aš-šur {d}EN {d}AG {d}15 ša₂ NINA.KI {d}15 ša₂ URU.LIMMU₂-DINGIR DINGIR.MEŠ KUR aš-šur{KI} ka-li-šu₂-nu ina qer-bi-ša₂ aq-re-ma UDU.SISKUR.MEŠ taš-ri-ih-ti eb-bu-u-ti ma-har-šu₂-un aq-qi₂-ma u₂-šam-hi-ra kad₃-ra-a-a DINGIR.MEŠ ša₂-tu-nu ina ku-un-ni lib₃-bi-šu₂-nu ik-tar-ra-bu LUGAL-u-ti {LU₂}GAL.MEŠ u₃ UN.MEŠ KUR-ia ka-li-šu₂-nu ina GIŠ.BANŠUR ta-ši-la-a-ti ta-kul-ti u qe₂-re-e-ti ina qer-bi-ša₂ u₂-še-šib-šu₂-nu-ti-ma u₂-ša₂-li-ṣa nu-pa-ar-šu₂-un GEŠTIN.MEŠ u ku-ru-un-nu am-ki-ra ṣur-ra-šu₂-un I₃.SAG i₃-gu-la-a muh-ha-šu₂-nu u₂-ša₂-aš₂-qi₂ ina qi₂-bit {d}aš-šur LUGAL DINGIR.MEŠ u₃ DINGIR.MEŠ KUR aš-šur{KI} DU₃-šu₂-nu ina ṭu-ub UZU.MEŠ hu-ud lib₃-bi nu-um-mur ka-bat-ti še-be₂-e lit-tu-ti qe₂-reb-ša₂ da-riš lu-ur-mi₃-ma lu-uš-ba-a la-la-a-ša₂ ina zag-muk-ki ITI reš-ti-i kul-lat ANŠE.mur-ni-is-qi₂ ANŠE.KUNGA.MEŠ ANŠE.GAM.MAL.MEŠ til-li u₂-nu-ut ME₃ gi-mir ERIM.HI.A šal-la-at na-ki-ri šat-ti-šam-ma la na-par-ka-a lu-up-qi₂-da qe₂-reb-ša₂ qe₂-reb E₂.GAL ša₂-a-tu {d}ALAD SIG₅ {d}LAMMA SIG₅ na-ṣir kib-si LUGAL-ti-ia mu-ha-du-u ka-bat-ti-ia da-riš liš-tab-ru-u a-a ip-par-ku-u i-da-a-ša₂ a-na EGIR u₄-me ina LUGAL.MEŠ-ni DUMU.MEŠ-ia ša {d}aš-šur u {d}iš-tar a-na be-lut KUR u UN.MEŠ i-nam-bu-u zi-kir-šu₂ e-nu-ma E₂.GAL ša₂-a-tu i-lab-bi-ru-ma in-na-hu an-hu-us-sa lu-diš ki-i ša₂ a-na-ku MU.SAR-u₂ ši-ṭir šu-me LUGAL AD ba-ni-ia₂ it-ti MU.SAR-e ši-ṭir MU-ia aš₂-ku-nu-u-ma at-ta ki-i ia-a-ti-ma MU.SAR-u₂ ši-ṭir MU-ia a-mur-ma I₃.GIŠ pu-šu-uš UDU.SISKUR BAL-qi₂ it-ti MU.SAR-e ši-ṭir MU-ka šu-kun {d}aš-šur u {d}iš-tar ik-ri-bi-ka i-šem-mu-u₂ ITI.ŠE.KIN.KUD lim-mu {m}a-tar-DINGIR {LU₂}EN.NAM KUR.la-hi-ra ITI.BAD.KA₂ lim-me {m}a-tar-DINGIR {LU₂}EN.NAM URU.la-hi-ri ITI.BAD.KA₂ lim-mu {m}a-tar-DINGIR {LU₂}GAR.KUR URU.la-hi-ra ITI DINGIR.MAH lim-x ina MU.AN.NA ša₂ x šal-lat-su x ITI.BAD.KA₂ lim-mu {m}a-tar-DINGIR {LU₂}GAR.KUR URU.la-hi-ra ITI.ŠE li-mu {m}a-tar-DINGIR {LU₂}EN.NAM KUR.la-hi-ra ITI.BARA₂.ZAG.GAR.RA lim-mu {m}{d}AG-EN-PAP {LU₂}GAR.KUR URU.BAD₃-LUGAL-uk-ka
