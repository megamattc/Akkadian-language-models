E₂.GAL {m}{d}aš-šur-ŠEŠ-SUM.NA LUGAL GAL-u₂ LUGAL dan-nu LUGAL kiš-ša₂-ti LUGAL KUR aš-šur{KI} GIR₃.NITA₂ KA₂.DINGIR.RA{KI} LUGAL KUR EME.GI₇ u URI{KI} DUMU {m}{d}30-PAP.MEŠ-SU LUGAL KUR aš-šur{KI} DUMU {m}LUGAL-GI.NA LUGAL KUR aš-šur{KI} LUGAL ša₂ ina tu-kul-ti {d}a-šur {d}30 {d}UTU {d}AG {d}AMAR.UTU {d}15 ša₂ NINA{KI} {d}15 ša₂ LIMMU₂-DINGIR{KI} DINGIR.MEŠ GAL.MEŠ EN.MEŠ-šu₂ ul-tu ṣi-it {d}UTU-ši a-di e-reb {d}UTU-ši it-tal-lak-u₂-ma ma-hi-ra la i-šu-u₂
ka-šid {URU}ṣi-du-un-ni ša₂ ina MURUB₄ tam-tim sa-pi-nu gi-mir da-ad₂-me-šu₂ BAD₃-šu₂ u₃ šu-bat-su as-suh-ma qe₂-reb tam-tim ad-di-i-ma a-šar maš-kan₂-i-šu₂ u₂-hal-liq {m}ab-di-mi-il-ku-ut-ti LUGAL-šu ša la-pa-an {GIŠ}TUKUL.MEŠ-ia ina MURUB₄ tam-tim in-nab-tu ki-ma nu-u-ni ul-tu qe₂-reb tam-tim a-bar-šu-ma ak-ki-sa qaq-qa-su nak-mu NIG₂.GA-šu₂ KU₃.GI KU₃.BABBAR NA₄.MEŠ a-qar-tu KUŠ AM.SI ZU₂ AM.SI {GIŠ}ESI {GIŠ}TUG₂ {TUG₂}lu-bul-ti GUN₃ u GADA mim-ma šum-šu₂ ni-ṣir-ti E₂.GAL-šu₂ a-na mu-ʾu-de-e aš₂-lu-la UN.MEŠ-šu₂ DAGAL.MEŠ ša₂ ni-ba la i-ša₂-a GU₄.MEŠ u₃ ṣe-e-ni ANŠE.MEŠ a-bu-ka a-na qe₂-reb KUR aš-šur{KI} u₂-pah-hir-ma LUGAL.MEŠ {KUR}hat-ti u₃ a-hi tam-tim ka-li-šu₂-nu ina aš₂-ri ša₂-nim-ma URU u₂-še-piš-ma {URU}KAR-{m}{d}aš-šur-ŠEŠ-SUM.NA at-ta-bi ni-bit-su UN.MEŠ hu-bu-ut {GIŠ}PAN-ia ša₂ KUR-i u₃ tam-tim ṣi-it {d}UTU-ši ina lib₃-bi u₂-še-šib {LU₂}šu-ut SAG-ia {LU₂}NAM UGU-šu₂-nu aš₂-kun
u₃ {m}sa-an-du-ar-ri LUGAL {URU}kun-di {URU}si-su-u₂ {LU₂}KUR₂ ak-ṣu la pa-lih₃ be-lu-ti-ia ša DINGIR.MEŠ u₂-maš-šir₃-u₂-ma a-na KUR-i mar-ṣu-ti it-ta-kil u₃ {m}ab-di-mil-ku-ti LUGAL {URU}ṣi-du-un-ni a-na re-ṣu-ti-šu₂ iš-kun-ma MU DINGIR.MEŠ GAL.MEŠ a-na a-ha-meš iz-kur-u₂-ma a-na e-mu-qi-šu₂-un it-tak-lu a-na-ku a-na {d}aš-šur EN-ia at-ta-kil-ma ki-ma iṣ-ṣu-ri ul-tu qe₂-reb KUR-i a-bar-šu-ma ak-ki-sa qaq-qa-su aš₂-šu₂ da-na-an {d}aš-šur EN-ia UN.MEŠ kul-lu₄-mi-im-ma SAG.DU.MEŠ {m}sa-an-du-ar-ri u₃ {m}ab-di-mi-il-ku-ut-ti ina ki-ša₂-di {LU₂}GAL.MEŠ-šu₂-un a-lul-ma it-ti {LU₂}NAR.MEŠ u {GIŠ}ZA₃.MI₂ ina re-bet NINA{KI} e-te-et-ti-iq
ša₂-lil {KUR}ar-za-a ša₂ pa-a-ṭi na-hal {KUR}mu-ṣur ša₂ {m}a-su-hi-li LUGAL-šu a-di ma-li-ke-e-šu₂ bi-re-tu₂ ad-di-ma a-na KUR aš-šur{KI} u₂-ra-a ina ṭe-hi KA₂.GAL MURUB₄ URU ša₂ NINA{KI} it-ti a-si UR.GI₇ u₃ ŠAH u₂-še-šib-šu₂-nu-ti ka-mi-iš
u₃ {m}te-uš-pa-a {KUR}gi-mir-ra-a-a ERIM-man-da ša₂ a-šar-šu₂ ru-u₂-qu ina KI-tim {KUR}hu-bu-uš-na a-di gi-mir ERIM.HI.A-šu₂ u₂-ra-si-ba ina {GIŠ}TUKUL
da-iš {KUR}par-na-ki nak-ru ak-ṣi a-ši-bu-te {KUR}DU₆-a-šur-ri ša₂ ina pi-i UN.MEŠ {URU}me-eh-ra-a-nu {URU}pi-ta-a-nu i-nam-bu-u₂ zi-kir-šu₂-un
mu-sap-pi-ih UN.MEŠ {KUR}man-na-a-a qu-tu-u₂ la sa-an-qu ša₂ um-ma-na-a-ti {m}iš-pa-ka-a-a {KUR}aš₂-gu-za-a-a kit-ru la mu-še-zi-bi-šu₂ i-na-ru ina {GIŠ}TUKUL
ṭa-rid {m}{d}AG-NUMUN-ZI-SI.SA₂ DUMU {m}{d}AMAR.UTU-A-AŠ ša a-na LUGAL {KUR}e-lam-ti it-tak-lu-ma la u₂-še-zi-bu nap-šat-su {m}na-ʾi-id-{d}mar-duk ŠEŠ-šu₂ aš₂-šu₂ e-peš ARAD-u₂-ti-ia ul-tu qe₂-reb {KUR}e-lam-ti in-nab-tam-ma a-na NINA{KI} URU be-lu-ti-ia il-lik-am-ma u₂-na-aš₂-ši-iq GIR₃.II-ia KUR tam-tim a-na si-hi-ir-ti-ša₂ ri-du-ut ŠEŠ-šu₂ u₂-šad-gil pa-nu-uš-šu₂
na-bi-iʾ {KUR}E₂-{m}dak-kur-ri ša qe₂-reb {KUR}kal-di a-a-ab KA₂.DINGIR.RA{KI} ka-mu-u₂ {m}{d}UTU-ib-ni LUGAL-šu₂ is-hap-pu hab-bi-lu la pa-li-hu zik-ri EN EN.EN ša₂ A.ŠA₃.MEŠ DUMU.MEŠ KA₂.DINGIR.RA{KI} u bar₂-sipa{KI} ina pa-ri-ik-ti it-ba-lu-ma aš₂-šu₂ a-na-ku pu-luh-ti {d}EN u {d}AG i-du-u₂ A.ŠA₃.MEŠ ši-na-a-ti u₂-ter-ma pa-an DUMU.MEŠ KA₂.DINGIR.RA{KI} u₃ bar₂-sipa{KI} u₂-šad-gil {m}{d}AG-šal-lim DUMU {m}ba-la-su ina {GIŠ}GU.ZA-šu₂ u₂-še-ši-ib-ma i-ša₂-ṭa ab-ša₂-a-ni
{URU}a-du-mu-tu URU dan-nu-ti {KUR}a-ri-bi ša₂ {m}{d}30-PAP.MEŠ-SU MAN KUR aš-šur{KI} AD ba-nu-u-a ik-šu-du-ma NIG₂.ŠU-šu₂ NIG₂.GA-šu₂ DINGIR.MEŠ-šu₂ a-di {f}ap-kal-la-ti šar-rat {KUR}a-ri-bi iš-lu-lam-ma a-na KUR aš-šur{KI} il-qa-a {m}ha-za-DINGIR LUGAL {KUR}a-ri-bi it-ti ta-mar-ti-šu₂ ka-bit-ti a-na NINA{KI} URU be-lu-ti-ia il-lik-am-ma u₂-na-aš₂-ši-iq GIR₃.II-ia aš₂-šu₂ na-dan DINGIR.MEŠ-šu₂ u₂-ṣal-la-an-ni-ma re-e-mu ar-ši-šu-ma DINGIR.MEŠ ša₂-tu-nu an-hu-su-nu ud-diš-ma da-na-an {d}aš-šur EN-ia u ši-ṭir MU-ia UGU-šu₂-nu u₂-ša₂-aš₂-ṭir-ma u₂-ter-ma ad-din-šu₂ {f}ta-bu-u-a tar-bit E₂.GAL-ia a-na LUGAL-u₂-ti UGU-šu₂-nu aš₂-kun-ma it-ti DINGIR.MEŠ-ša₂ a-na KUR-ša₂ u₂-ter-ši
ka-bi-is ki-ša₂-di UN.MEŠ {KUR}hi-lak-ki šad-du-u₈-a a-ši-bu-te hur-ša₂-a-ni ša₂ ṭe-hi {URU}ta-bal ša₂ UGU KUR.MEŠ-šu₂-un it-tak-lu-ma ul-tu u₄-me pa-ni la ik-nu-šu a-na ni-i-ri 21 URU.MEŠ-šu₂-un a-di URU.MEŠ TUR.MEŠ ša₂ li-me-ti-šu₂-nu al-me ak-šud aš₂-lu-la šal-lat-sun₂ ap-pul aq-qur ina {d}GIŠ.BAR aq-mu si-tu-ti-šu₂-nu ša hi-iṭ-ṭu u₃ gul-lul-tu la i-šu-u₂ kab-tu ni-ir be-lu-ti-ia e-mid-su-nu-ti
65 ANŠE.GAM.MAL.MEŠ UGU ma-da-at-ti AD-ia mah-ri-ti u₂-rad-di-ma u₂-kin ṣe-ru-uš-šu₂ ar-ka {m}ha-za-DINGIR šim-tu₂ u₂-bil₂-šu-ma {m}ia-aʾ-lu-u₂ DUMU-šu₂ ina {GIŠ}GU.ZA-šu₂ u₂-še-ši-ib-ma 10 MA.NA KU₃.GI 1 LIM NA₄.MEŠ be₂-ru-ti 50 ANŠE.GAM.MAL.MEŠ 1 LIM kun-zi ŠIM.HI.A UGU ma-da-ti AD-šu₂ u₂-rad-di-ma e-mid-su
{m}EN-BA-ša₂ DUMU {m}bu-na-ni {LU₂}gam-bu-la-a-a ša₂ ina 12 KASKAL.GID₂ qaq-qa-ru ina A.MEŠ u GI.AMBAR.MEŠ ki-ma nu-u-ni šit-ku-nu šu-ub-tu₂ ina qi₂-bit {d}aš-šur EN-ia hat-tu im-qut-su-ma ki-i ṭe₃-mi ra-ma-ni-šu₂ bil₂-tu₂ u man-da-at-tu₂ GU₄.MAH-hi šuk-lul-u₂-ti ṣa-ma-da-ni ANŠE.KUNGA.MEŠ BABBAR.MEŠ ul-tu₂ {KUR}e-lam-ti il-qa-a a-na NINA{KI} a-di mah-ri-ia u₂-bi-lam-ma u₂-na-aš₂-ši-iq GIR₃.II-ia re-e-mu ar-ši-šu-ma u₂-šar-hi-is-su lib₃-bu {URU}ša₂-pi-i-{d}EN URU dan-nu-ti-šu₂ dan-na-as-su u₂-dan-nin-ma ša₂-a-šu₂ a-di {LU₂}ERIM.MEŠ {GIŠ}PAN-šu₂ ina lib₃-bi u₂-še-li-šu-ma GIM {GIŠ}IG ina IGI {KUR}e-lam-ti e-di-il-šu₂
{KUR}pa-tu-uš-ar-ra na-gu-u ša₂ i-te-e E₂.MUN E₂.MUN ša₂ qe₂-reb {KUR}ma-da-a-a ru-qu-ti ša₂ pa-a-ṭi {KUR}bi-ik-ni šad-di {NA₄}ZA.GIN₃ ša₂ ina LUGAL.MEŠ AD.MEŠ-ia mam₂-ma la ik-bu-su KI-tim KUR-šu₂-un {m}ši-dir-pa-ar-na {m}e-pa-ar-na {LU₂}EN.URU.MEŠ {LU₂}EN.URU.MEŠ KAL.MEŠ ša la kit-nu-šu a-na ni-i-ri ša₂-a-šu₂-nu a-di UN.MEŠ-šu₂-nu ANŠE.KUR.RA.MEŠ ru-ku-bi-šu₂-nu GU₄.MEŠ ṣe-e-ni ANŠE.MEŠ {ANŠE}u₂-du-ri šal-la-sun₂ ka-bi-tu₂ aš₂-lu-la a-na KUR aš-šur{KI}
{KUR}ba-a-zu na-gu-u ša₂ a-šar-šu₂ ru-u-qu mi-šit na-ba-li qaq-qar MUN a-šar ṣu-ma-mi 1 ME 40 KASKAL.GID₂ qaq-qar ba-a-ṣi pu-qut-ti u {NA₄}ZU₂ ṣa-bi-ti 20 KASKAL.GID₂ qaq-qar MUŠ u GIR₂.TAB ša₂ ki-ma kul-ba-bi ma-lu-u u₂-ga-ru 20 KASKAL.GID₂ {KUR}ha-zu-u šad-di {NA₄}SAG.GIL.MUD a-na EGIR-ia u₂-maš-šir-ma e-ti-iq ša₂ ul-tu u₄-me ul-lu-ti la il-li-ku LUGAL pa-ni mah-ri-ia ina qi₂-bit {d}aš-šur EN-ia ina qer-bi-šu₂ šal-ṭa-niš at-tal-lak 8 LUGAL.MEŠ ša₂ qe₂-reb na-ge-e šu-a-tu₂ a-duk DINGIR.MEŠ-šu₂-nu NIG₂.ŠU-šu₂-nu NIG₂.GA-šu₂-nu UN.MEŠ-šu₂-nu aš₂-lu-la a-na qe₂-reb KUR aš-šur{KI} {m}la-a-a-le-e LUGAL {URU}ia-di-iʾ ša₂ ul-tu₂ la-pa-an {GIŠ}TUKUL.MEŠ-ia ip-par-ši-du šal-la-at DINGIR.MEŠ-šu₂ iš-me₂-e-ma a-na NINA{KI} URU be-lu-ti-ia a-di mah-ri-ia il-lik-am-ma u₂-na-aš₂-ši-iq GIR₃.II-ia re-e-mu ar-ši-šu₂-ma aq-ta-bi-šu₂ a-hu-lap DINGIR.MEŠ-šu₂ ša₂ aš₂-lu-la da-na-an {d}aš-šur EN-ia UGU-šu₂-nu aš₂-ṭur-ma u₂-ter-ma ad-din-šu₂ na-ge-e {KUR}ba-a-zi šu-a-tu₂ u₂-šad-gil pa-nu-uš-šu₂ GUN man-da-at-tu₂ be-lu-ti-ia u₂-kin ṣe-ru-uš-šu₂
{m}up-pi-is {LU₂}EN.URU {LU₂}EN.URU ša₂ {URU}pa-ri-tak-ka {m}za-na-sa-na {LU₂}EN.URU {LU₂}EN.URU ša₂ {URU}pa-ar-tuk-ka {m}ra-ma-te-ia {LU₂}EN.URU {LU₂}EN.URU ša₂ {URU}u₂-ra-ka-za-bar-na {KUR}ma-da-a-a ša₂ a-šar-šu₂-nu ru-u₂-qu ša₂ ina tar-ṣi LUGAL.MEŠ AD.MEŠ-ia KI-tim KUR aš-šur{KI} la ib-bal-ki-tu-nim-ma la ik-bu-su qaq-qar-ša₂ pu-luh-tu₂ ra-šub-bat {d}aš-šur EN-ia is-hup-šu₂-nu-ti-ma {ANŠE}mur-ni-is-qi₂ GAL.MEŠ {NA₄}ZA.GIN₃ hi-ip KUR-šu₂ a-na NINA{KI} URU be-lu-ti-ia iš-šu-nim-ma u₂-na-aš₂-ši-qu GIR₃.II-ia aš₂-šu₂ {LU₂}EN.URU.MEŠ {LU₂}EN.URU.MEŠ ša₂ qa-a-tu₂ id-ku-šu₂-nu-ti be-lu-u₂-ti u₂-ṣal-lu-ma e-ri-šu-in-ni kit-ru {LU₂}šu-ut SAG.MEŠ-ia {LU₂}NAM.MEŠ ša pa-a-ṭi KUR-šu₂-un it-ti-šu₂-nu u₂-ma-ʾe-er-ma UN.MEŠ a-ši-bu-te URU.MEŠ ša₂-tu-nu ik-bu-su-ma u₂-šak-niš-šu₂ GIR₃.II-uš-šu₂-un GUN man-da-at-tu₂ be-lu-ti-ia šat-ti-šam-ma u₂-kin ṣe-ru-uš-šu₂-un
ul-tu {d}aš-šur {d}UTU {d}EN u {d}AG {d}15 ša₂ NINA{KI} {d}15 ša₂ LIMMU₂-DINGIR{KI} UGU na-ki-ri-ia ina li-i-ti u₂-ša₂-zi-zu-ni-ma am-ṣu-u ma-la lib₃-bi-ia ina ki-šit-ti na-ki-ri šad-lu-u₂-ti ša ina tu-kul-ti DINGIR.MEŠ GAL.MEŠ EN.MEŠ-ia ik-šu-da qa-ta-a-a eš-ret ma-ha-zi ša₂ KUR aš-šur{KI} u KUR URI{KI} u₂-še-piš-ma KU₃.BABBAR KU₃.GI u₂-za-in-ma u₂-nam-me-ra GIM u₄-me
ina u₄-me-šu-ma E₂.GAL ma-šar-ti ša₂ qe₂-reb {URU}ni-na-a ša₂ LUGAL.MEŠ a-lik mah-ri AD.MEŠ-ia u₂-še-pi-šu a-na šu-te-šur KARAŠ pa-qa-di {ANŠE}mur-ni-is-qi₂ ANŠE.KUNGA.MEŠ {GIŠ}GIGIR.MEŠ til-lu u₂-nu-ut ME₃ u šal-la-at na-ki-ri gi-mir mim-ma šum-šu₂ ša {d}a-šur LUGAL DINGIR.MEŠ a-na eš-qi₂ LUGAL-ti-ia iš-ru-ka a-na šit-mur ANŠE.KUR.RA.MEŠ ši-tam-du-uh {GIŠ}GIGIR.MEŠ aš₂-ru šu-a-tu₂ i-mi-ṣa-an-ni-ma UN.MEŠ KUR.KUR hu-bu-ut {GIŠ}PAN-ia al-lu tup-šik-ku u₂-ša₂-aš₂-ši-šu₂-nu-ti-ma il-bi-nu SIG₄.HI.A E₂.GAL.TUR.RA šu-a-tu a-na si-hi-ir-ti-ša₂ aq-qur-ma qaq-qa-ru ma-aʾ-du GIM a-tar-tim-ma ul-tu lib₃-bi A.ŠA₃.MEŠ ab-tuq-ma e-li-ša₂ u₂-rad-di i-na {NA₄}pi-i-li NA₄ KUR-i dan-ni tam-la-a uš-ma-al-li
ad-ke-e-ma 22 LUGAL.MEŠ {KUR}hat-ti ša a-hi tam-tim u MURUB₄ tam-tim ka-li-šu₂-nu u₂-ma-ʾe-er-šu₂-nu-ti-ma GIŠ.UR₃.MEŠ GAL.MEŠ {GIŠ}tim-me MAH.MEŠ {GIŠ}a-dap₂-pi {GIŠ}EREN {GIŠ}ŠUR.MIN₃ ul-tu₂ qe₂-reb {KUR}si-ra-ra {KUR}lab-na-na {MUNUS}{d}LAMMA.MEŠ {MUNUS}AB₂.ZA.ZA-a-ti {NA₄}KUN₄.MEŠ a-gur₂-ri ša₂ {NA₄}GIŠ.NU₁₁.GAL {NA₄}{d}ŠE.TIR {NA₄}DUR₂.MI.NA {NA₄}DUR₂.MI.NA.BAN₃.DA {NA₄}EN.GI.SA₆ {NA₄}a-lal-lum {NA₄}GIRIM.HI.LI.BA {NA₄}GIRIM.HI.LI.BA ul-tu qe₂-reb hur-ša₂-a-ni a-šar nab-ni-ti-šu₂-nu a-na hi-ših-ti E₂.GAL-ia mar-ṣi-iš pa-aš₂-qi₂-iš a-na NINA{KI} u₂-šal-di-du-u-ni
ina ITI ŠE.GA u₄-mu mit-ga-ri e-li tam-le-e šu-a-tu E₂.GAL.MEŠ rab-ba-a-ti a-na mu-šab be-lu-ti-ia ab-ta-ni ṣe-ru-uš-šu₂ E₂ dan-ni ša 95 ina 1.KUŠ₃ GAL-tim GID₂.DA 31 ina 1.KUŠ₃ GAL-tim DAGAL ša ina LUGAL.MEŠ a-lik mah-ri AD.MEŠ-ia mam₂-ma la e-pu-šu₂ a-na-ku e-pu-uš GIŠ.UR₃.MEŠ {GIŠ}EREN ṣi-ru-ti u₂-šat-ri-ṣa e-li-ša₂ {GIŠ}IG.MEŠ {GIŠ}ŠUR.MIN₃ ša₂ e-re-si-na DUG₃.GA me-ser KU₃.BABBAR u ZABAR u₂-rak-kis-ma u₂-rat-ta-a KA₂.MEŠ-ša₂
{d}ALAD.MEŠ u {d}LAMMA.MEŠ ša₂ NA₄.MEŠ ša₂ ki-i pi-i šik-ni-šu₂-nu ir-ti lem-ni u₂-tar-ru na-ṣir kib-si mu-šal-li-mu tal-lak-ti LUGAL ba-ni-šu₂-nu ZAG u GUB₃ u₂-ša₂-aṣ-bi-ta SI.GAR-ši-in E₂.GAL {NA₄}pi-i-li u {GIŠ}EREN šu-te-mu-du-te a-na mul-ta-u₂-ti be-lu-ti-ia nak-liš u₂-še-piš {MUNUS}{d}LAMMA.MEŠ URUDU maš-ša₂-a-ti ša₂ a-he-en-na-a pa-na u ar-ka i-na-aṭ-ṭa-la ki-la-ta-an qe₂-reb-ša₂ ul-zi-iz
{GIŠ}tim-me {GIŠ}EREN ṣi-ru-ti {GIŠ}a-dap₂-pi ku-lul KA₂.MEŠ-ši-in e-mid si-hi-ir-ti E₂.GAL ša₂-a-tu ne₂-be₂-hu pa-aš₂-qu ša₂ {NA₄}ZU₂ {NA₄}ZA.GIN₃ u₂-še-piš-ma u₂-šal-ma-a ki-li-liš se-el-lu mat-gi-qu GIM {d}TIR.AN.NA u₂-ša₂-as-hi-ra gi-mir KA₂.MEŠ sik-kat₃ KU₃.BABBAR eb-bi u ZABAR nam-ri u₂-rat-ta-a qe₂-reb-ša₂ da-na-an {d}aš-šur EN-ia ša₂ ina KUR.KUR nak-ra-a-ti e-te-ep-pu-ša₂ ina ši-pir {LU₂}ur₅-ra-ku-te e-si-qa qe₂-reb-ša₂
{GIŠ}KIRI₆.MAH tam-šil {KUR}ha-ma-nim ša₂ ka-la ŠIM.HI.A u GIŠ.HI.A hur-ru-šu₂ i-ta-a-ša₂ e-mid ki-sal-la-ša₂ ma-gal u₂-rab-bi-ma tal-lak-ta-ša₂ ma-aʾ-diš u₂-rap-piš a-na maš-qit ANŠE.KUR.RA.MEŠ qe₂-reb-ša₂ pat-tu u₂-še-še-ram-ma u₂-šah-bi-ba a-tap-piš
{d}a-šur {d}15 ša₂ NINA{KI} DINGIR.MEŠ KUR aš-šur{KI} ka-li-šu₂-nu ina qer-bi-ša₂ aq-re-ma {UDU}SISKUR.MEŠ taš-ri-ih-ti eb-bu-ti ma-har-šu₂-un aq-qi₂-ma u₂-šam-hi-ra kad₃-ra-a-a DINGIR.MEŠ ša₂-tu-nu ina ku-un lib₃-bi-šu₂-nu ik-tar-ra-bu LUGAL-u₂-ti {LU₂}GAL.MEŠ UN.MEŠ KUR-ia ka-li-šu₂-nu ina ta-kul-ti u qe₂-re-e-ti ina {GIŠ}BANŠUR ta-ši-la-a-ti qe₂-reb-ša₂ u₂-še-ši-ib-ma u₂-ša₂-li-ṣa nu-pa-ar-šu₂-un GEŠTIN.MEŠ ku-ru-un-nu am-ki-ra ṣur-ra-šu₂-un I₃.SAG i₃-gu-la-a muh-ha-šu₂-nu u₂-ša₂-aš₂-qi₂
ina qi₂-bit {d}a-šur LUGAL DINGIR.MEŠ u₃ DINGIR.MEŠ KUR aš-šur{KI} ka-li-šu₂-nu ina ṭu-ub UZU.MEŠ hu-ud lib₃-bi nu-um-mur ka-bat-ti še-be₂-e lit-tu-ti qe₂-reb-ša₂ da-riš lu-ur-me-ma lu-uš-ba-a la-la-a-ša₂ ina zag-muk-ki ITI reš-ti-i kul-lat {ANŠE}mur-ni-is-qi₂ ANŠE.KUNGA.MEŠ ANŠE.MEŠ ANŠE.GAM.MAL.MEŠ til-li u₂-nu-ut ME₃ gi-mir ERIM.HI.A šal-la-at na-ki-ri šat-ti-šam-ma la na-par-ka-a lu-up-qi-da qe₂-reb-ša₂ ina qe₂-reb E₂.GAL ša₂-a-tu {d}ALAD SIG₅ la-mas-si SIG₅ na-ṣir kib-si LUGAL-ti-ia mu-ha-du-u ka-bat-ti-ia da-riš liš-tab-ru-u₂ a-a ip-par-ku-u i-da-a-ša₂
E₂.GAL šu-a-tu₂ ul-tu UŠ₈-ša₂ a-di gaba-dib-bi-ša₂ ar-ṣip u₂-šak-lil-ma lu-le-e u₂-ma-al-li eš₃-gal-šid-du₃-du₃-a E₂.GAL pa-qi-da-at ka-la-ma az-ku-ra ni-bit-sa
{ITI}GU₄.SI.SA₂ UD.22.KAM li-mu {m}ban-ba-a {LU₂}SUKKAL KAS₄
ina {ITI}NE UD.18.KAM x
