ša ŠEŠ.MEŠ-ia GAL.MEŠ ŠEŠ-šu₂-nu ṣe-eh-ru a-na-ku ina qi₂-bit {d}aš-šur {d}30 {d}UTU {d}EN u₃ {d}AG {d}15 ša₂ {URU}ni-nu-a {d}15 ša₂ {URU}LIMMU₂-DINGIR AD ba-nu-u-a ina UKKIN ŠEŠ.MEŠ-ia SAG.MEŠ-ia ke-niš ul-li-ma um-ma an-nu-u₂ ma-a-ru ri-du-ti-ia {d}UTU u {d}IŠKUR ina bi-ri i-šal-ma an-nu ke-e-nu e-pu-lu-šu₂-ma um-ma šu-u₂ te-nu-u-ka zi-kir-šu₂-un kab-tu it-ta-ʾi-id-ma UN.MEŠ KUR aš-šur{KI} TUR GAL ŠEŠ.MEŠ-ia NUMUN E₂ AD-ia iš-te-niš u₂-pa-hir
ma-har {d}aš-šur {d}30 {d}UTU {d}AG {d}AMAR.UTU DINGIR.MEŠ KUR aš-šur{KI} DINGIR.ME a-ši-bu-te AN-e u KI-tim aš₂-šu₂ na-ṣar ri-du-ti-ia zi-kir-šu₂-un kab-tu u₂-ša₂-az-ki-ir-šu-nu-ti ina ITI šal-me u₄-mu še-me-e ki-i qi₂-bi-ti-šu-nu ṣir-ti ina E₂ ri-du-ti aš₂-ri šug-lud-di ša ši-kin₃ LUGAL-ti ina lib₃-bi-šu₂ ba-šu-u₂ ha-diš e-ru-um-ma
x x x x x x ši-tam-du-uh {GIŠ}GIGIR.MEŠ aš₂-ru šu-a-tu₂ i-mi-ṣa-an-ni-ma UN.MEŠ KUR.KUR hu-bu-ut {GIŠ}PAN-ia {GIŠ}al-lu u tup-šik-ku u₂-ša₂-aš₂-ši-šu₂-nu-ti-ma il-bi-nu SIG₄ E₂.GAL.TUR.RA šu-a-tu₂ a-na si-hir-ti-ša₂ aq-qur-ma qaq-qa-ru ma-aʾ-du GIM a-tar-tim-ma ul-tu lib₃-bi A.ŠA₃.MEŠ ab-tuq-ma UGU-šu₂ uš-rad-di ina pi-i-li NA₄ KUR-i dan-ni uš-ši-šu₂ ad-di-ma tam-la-a u₂-mal-li
ad-ke-e-ma LUGAL.MEŠ {KUR}hat-ti u e-ber ID₂ {m}ba-ʾa-lu LUGAL {URU}ṣur-ri {m}me-na-si-i MAN {KUR}ia-u-di {m}qa-uš-gab-ri LUGAL {URU}u₂-du-me {m}mu-ṣur-i MAN {KUR}ma-ʾa-ab {m}ṣil-EN LUGAL {URU}ha-zi-ti {m}me-ti-in-ti MAN {KUR}is-qa-al-lu-na {m}i-ka-u₂-su LUGAL {URU}am-qar-ru-na {m}mil-ki-a-ša₂-pa MAN {KUR}gu-ub-li {m}ma-ta-an-ba-ʾa-al LUGAL {URU}a-ru-ad-da {m}a-bi-ba-ʾa-li LUGAL {URU}sam-si-mur-ru-na {m}bu-du-DINGIR LUGAL {URU}E₂-am-ma-na {m}PAP-mil-ki MAN {KUR}as-du-di 12 LUGAL.MEŠ ša₂ ki-ša₂-di tam-tim {m}e-ki-iš-tu-ra LUGAL {URU}e-di-il {m}pi-la-a-gu-ra-a MAN {URU}ki-it-ru-si {m}ki-i-su LUGAL {URU}si-lu-a
