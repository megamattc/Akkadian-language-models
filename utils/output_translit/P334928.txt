saao/saa09/P334928
{MI₂}{d}NIN.LIL₂-kab-ta-at {MI₂}ra-gi-in-tu₂ ma-a a-bat LUGAL {d}NIN.LIL₂ ši-i ma-a la ta-pal-lah₃ {1}aš-šur-DU₃-A ma-a a-di ki-i ša₂ aq-bu-u-ni ep-pa-šu-u-ni ad-da-nak-kan-ni ma-a a-di ina UGU DUMU-MEŠ ša₂ ša₂-SU₆-MEŠ ina UGU hal-pe-te ša₂ {LU₂}SAG-MEŠ at-ta LUGAL-u-tu₂ ina UGU-hi-šu₂-nu tu-up-pa-šu₂-u-ni a-ha-ṣi-in-ka ina E₂-UŠ-u-ti E₂-UŠ-u-ti ma-a AD-ka x x+x-a-ti {TUG₂}pi-tu-tu i-rak-kas ma-a x x LUGAL-MEŠ ša₂ KUR.KUR a-na a-he-iš i-qab-bu-u-ni ma-a al-ka-ni ni-il-lik ina UGU {1}aš-šur-DU₃-A LUGAL ši-i-bi ra-ši x ma-a mi-i-nu ša₂ DINGIR-MEŠ a-na AD-MEŠ-ni AD-AD-MEŠ-ni AD-AD-MEŠ-ni i-ši-mu-u-ni ma-a u₂-ma-a šu-u₂ ina bir-tu-un-ni lip-ru-us u₃ {d}NIN.LIL₂ taq-ṭi-bi ma-a LUGAL-MEŠ ša₂ KUR.KUR ta-pi-al ta-hu-ma-a-ni tu-kal-lam-šu₂-nu KASKAL-MEŠ ina GIR₃.2-šu₂-nu GAR-an ma-a ša₂-ni-tu₂ laq-bak-ka ma-a ki-i {KUR}NIM{KI} {KUR}gi-mir a-ga-mar ma-a ta-al-la gi-ṣu a-šab-bir ma-a mur-din-nu a-na ni-ip-ši a-nap-pa-aš₂ a-dam-mu-ma-a-te a-na sar-bi u₂-ta-ra hal-la-la-at-ti en-gur-a-ti at-ta ta-qab-bi ma-a mi-i-nu hal-la-la-at-ti en-gur-a-ti hal-la-la-at-ti ina {KUR}mu-ṣur e-rab en-gur-a-te u₂-ṣa-a ma-a ša₂ {d}NIN.LIL₂ AMA-šu₂-ni la ta-pal-lah₃ ša₂ GAŠAN-arba-il₃ ta-ri-su-ni la ta-pal-lah₃ ma-a ki-i ta-ri-ti ina UGU gi-iš-ši-ia IL₂-ši-ka ma-a {GIŠ}HAŠHUR.KUR.RA ina bi-rit UBUR-MEŠ-ia a-šak-kan-ka ša₂ mu-ši-ia e-rak an-ṣar-ka ša₂ kal-UD-me kal-UD-me hi-il-pa-ka ad-dan ša₂ kal-la-ma-ri un-na-ni-ka u₂-ṣur u₂-ṣur up-pa-aš₂-ka ma-a at-ta la ta-pal-lah₃ mu-u-ri ša₂ ana-ku u₂-rab-bu-u-ni
