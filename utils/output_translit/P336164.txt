saao/saa08/P336164
ki-i ina {URU}ŠA₃-URU šap-ra-ku-u₂-ni a-ta-mar at-ta-al-ka ina IGI LUGAL aq-ṭi-bi mu-uk su-u₂-nu a-na aš-šur la i-qar-rib LUGAL be-li₂ ir-tu-ub ma-a lu-sa-hi-ru lu-qar-ri-bu ina ša₂-daq-diš a-na LUGAL EN-ia₂ as-sap-ra mu-uk LUGAL be-li₂ ṭe₃-e-mu iš-sak-na-an-ni i-da-a-te i-da-a-te a-na {LU₂}GAR.KUR {LU₂}GAR.KUR is-sap-ru-u-ni ma-a di-ib-bi ša {1}ak-kul-la-ni u₃ ša am-mu-u-ti šu-ṭur is-sa-na-li-u LUGAL be-li₂ la ip-ru-us u₂-ma-a mi-nu ša LUGAL i-qab-bu-u-ni mu-šu₂ an-ni-u₂ {d}30 TUR₃ NIGIN-bi {MUL}ŠU.GI {MUL}MAŠ.TAB.BA.GAL.GAL.LA ina ŠA₃-bi GUB-MEŠ  1 ina {ITI}si-li-li-ti {d}30 {GIŠ}GIGIR ra-kib LUGAL URI{KI} ni-ir-šu₂ SI.SA₂-ma a.a-bi-šu₂ ŠU.2-su KUR-ad₂  ina {ITI}ZIZ₂ 30 TUR₃ NIGIN-ma {MUL}ŠU.GI ina ŠA₃-bi GUB-iz-ma  1 {d}30 TUR₃ NIGIN-ma {MUL}ŠU.GI ina ŠA₃-bi GUB-MEŠ-zu BALA-e UD-MEŠ GID₂.DA-MEŠ  1 {MUL}MAŠ.TAB.BA.GAL.GAL.LA ina ŠA₃ TUR₃ {d}30 GUB-MEŠ-zu-ma  LUGAL be-li₂ u₃ UN-MEŠ ša is-si-šu₂ lu da-ru-u₂ ša₂ {1}ak-kul-la-ni
