saao/saa08/P237893
1 {MUL}SAG.ME.GAR a-na {d}UTU.ŠU₂.A i-ti-iq KI.TUŠ ne₂-eh-ti šu-lum {MI₂}SIG₅ ana KUR ur-ra-da i-na pa-an {MUL}AL.LUL in-nam-mar-ma 1 {MUL}SAG.ME.GAR ina KASKAL šu-ut {d}EN.LIL₂ GUB-ma ZALAG₂-šu₂ x ŠE.ER.ZI IL₂-ma {d}ne₂-bi-ru x x x KUR-URI{KI} ina-hi-iš LUGAL URI{KI} i-dan-nin 1 {MUL}ne₂-bi-ru SAR-ma DINGIR-MEŠ SILIM-ma TUK-MEŠ me-šir₃-tu GAL₂-ši e-ša₂-a-ti i-nam-mi-ra dal-ha-a-ti i-zak-ka-a A.AN u A.KAL DU-MEŠ-ni di-iš BURU₁₄ a-na EN.TE.NA di-iš EN.TE.NA a-na BURU₁₄ uš-ta-bar-ri KUR.KUR KI.TUŠ ne₂-eh-ti TUŠ-MEŠ DINGIR-MEŠ SISKUR mah-ru taṣ-li-ti še-mu-u₂ {UZU}UR₅-MEŠ {LU₂}HAL i-ta-nap-pal  1 MUL-GAL ša₂ ki-ma IZI.GAR TA {d}UTU.E₃ SUR-ma ina {d}UTU.ŠU₂.A ŠU₂-bi ERIM-ni {LU₂}KUR₂ ina ME₃ ERIM-ni {LU₂}KUR₂ ina DUGUD-ša₂ ŠUB-ut  re-eš LUGAL-ti-ka {MUL}SAG.ME.GAR ina man-za-zi-šu₂ ki-i-ni it-tan-mar EN DINGIR-MEŠ ŠA₃-ba-ka lu-ṭi-ib-ka UD-ME-ka lu-ur-rik ša₂ {1}a-ša₂-ri-du DUMU {1}dam-qa
