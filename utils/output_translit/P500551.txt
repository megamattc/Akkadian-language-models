saao/saa02/P500551
{NA₄}KIŠIB {d}a-šur₄ LUGAL DINGIR-MEŠ EN KUR.KUR ša la šu-un-ne₂-e {NA₄}KIŠIB NUN-e GAL-e AD DINGIR-MEŠ ša la pa-qa-a-ri a-de-e ša {1}aš-šur-PAB-AŠ MAN KUR-aš-šur DUMU {1}{d}30-PAB-MEŠ-SU MAN KUR-aš-šur TA {LU₂}EN.NAM {KUR}ku-na-li-a TA {LU₂}2-e {LU₂}GAL-E₂ {LU₂}GAL-E₂ {LU₂}A.BA-MEŠ {LU₂}DIB-PA-MEŠ {LU₂}DIB-PA-MEŠ {LU₂}03.U₅-MEŠ {LU₂}GAL-URU-MEŠ {LU₂}GAL-URU-MEŠ {LU₂}mu-tir-ṭe₃-me {LU₂}mu-tir-ṭe₃-me {LU₂}GAR-nu-MEŠ {LU₂}GAL-ki-ṣir-MEŠ {LU₂}GAL-ki-ṣir-MEŠ {LU₂}EN-{GIŠ}GIGIR-MEŠ {LU₂}EN-{GIŠ}GIGIR-MEŠ {LU₂}EN-pet-hal-la-ti {LU₂}EN-pet-hal-la-ti {LU₂}zak-ku-e {LU₂}kal-la-ba-ni {LU₂}um-ma-a-ni {LU₂}a-ri-ti {LU₂}kit-ki-tu-u TA {LU₂}ERIM-MEŠ ŠU.2-šu₂ gab-bu TUR u GAL mal ba-šu₂-u is-si-šu₂-nu {LU₂}ERIM-MEŠ-šu₂-nu ša EGIR a-de-e ina UD-me ṣa-a-ti ib-ba-šu-u-ni TA na-pa-ah {d}UTU-ši x a-di e-reb {d}UTU-ši am-mar {1}aš-šur-PAB-AŠ MAN KUR-aš-šur LUGAL-u-tu₂ EN-u-tu₂ ina UGU-hi-šu₂-nu up-pa-aš₂-u-ni ina UGU {1}aš-šur-DU₃-A DUMU-MAN DUMU-MAN GAL-u ša E₂-UŠ-te E₂-UŠ-te DUMU {1}aš-šur-PAB-AŠ MAN KUR-aš-šur EN-ku-nu ša ina UGU-hi-šu₂ a-de-e is-si-ku-nu iš-kun-u-ni ina IGI {MUL}SAG.ME.GAR {MUL}dil-bat {MUL}UDU.IDIM.SAG.UŠ {MUL}UDU.IDIM.GUD.UD {MUL}ṣal-bat-a-nu {MUL}GAG.SI.SA₂ ina IGI aš-šur {d}a-num {d}BAD {d}E₂.A {d}30 {d}UTU {d}IM {d}MES {d}PA {d}x {d}še-ru-u-a {d}be-let-DINGIR-MEŠ DINGIR-MEŠ a-ši-bu-ti AN-e KI.TIM DINGIR-MEŠ ina KUR-aš-šur DINGIR-MEŠ KUR-šu-me-ri u URI.KI DINGIR-MEŠ KUR.KUR ka-li-šu₂-nu u₂-dan-nin-u-ni iṣ-ba-tu₂ iš-ku-nu-ni aš-šur AD DINGIR-MEŠ EN KUR.KUR ti-tam-ma-a {d}a-num {d}BAD {d}E₂.A {d}30 x {d}x {d}IB {d}U.GUR MIN {d}NIN.LIL₂ {d}še-ru-u-a {d}be-let-DINGIR-MEŠ MIN {d}15 ša₂ {URU}NINA{KI} {d}15 ša arba-il₃ MIN DINGIR-MEŠ ka-li-šu₂-nu ša₂ {URU}x DINGIR-MEŠ ka-li-šu₂-nu ša₂ {URU}ŠA₃-URU x DINGIR-MEŠ DU₃-šu₂-nu ša₂ {URU}NINA{KI} MIN DINGIR-MEŠ DU₃-šu₂-nu x DINGIR-MEŠ x x x x x x x x DINGIR-MEŠ x DINGIR-MEŠ KUR-šu₂ x a-de-e ša {1}aš-šur-PAB-AŠ MAN KUR-aš-šur ina IGI DINGIR-MEŠ GAL-MEŠ ša₂ AN-e u KI.TIM is-si-ku-nu iš-ku-nu-u-ni ša ina UGU x ša {1}x ša E₂ x ina {GIŠ}GU.ZA x x x x te-na-a-ni tu-ša₂-an-na-a-ni šum-ma {1}aš-šur-DU₃-A DUMU-MAN DUMU-MAN GAL-u ša₂ E₂-UŠ-ti E₂-UŠ-ti ša {1}aš-šur-PAB-AŠ MAN KUR-aš-šur EN-ku-nu u₂-kal-lim-u-ka-nu-ni ha-an-nu-um-ma la ta-da-gal-a-ni LUGAL-u-tu EN-u-tu ša₂ KUR-aš-šur ina UGU-hi-ku-nu la u₂-pa-aš₂-u-ni šum-ma x x x x x x x la ta-na-ṣar-a-ni ina ŠA₃-bi-šu₂ ta-ha-ṭa-a-ni ŠU.2-ku-nu ina HUL-ti ina ŠA₃-bi-šu₂ tu-bal-a-ni ep-šu₂ bar-tu₂ a-bu-tu₂ la DUG₃.GA-tu₂ la SIG₅-tu₂ te-pa-ša₂-niš-šu₂-ni ina LUGAL-ti KUR-aš-šur tu-nak-ka-ra-šu₂-u-ni TA ŠA₃-bi ŠEŠ-MEŠ-šu₂ GAL-MEŠ TUR-MEŠ ina ku-mu-šu₂ {GIŠ}GU.ZA KUR-aš-šur{KI} tu-ša₂-aṣ-bat-a-ni LUGAL MAN-ma EN MAN-ma ina UGU-hi-ku-nu ta-ša₂-kan-a-ni a-na LUGAL MAN-ma EN MAN-ma ma-mi₃-tu₂ ta-tam-ma-a-ni šum-ma at-tu-nu a-bu-tu₂ la x x-tu₂ la ba-ni-tu₂ la ta-ri-is-su ša₂ e-peš LUGAL-te ša₂ ina UGU {1}aš-šur-DU₃-A DUMU-LUGAL DUMU-LUGAL GAL ša₂ E₂-UŠ-te E₂-UŠ-te la tar-ṣa-tu₂-u-ni la ṭa-bat-u-ni lu-u ina pi-i ŠEŠ-MEŠ-šu₂ ŠEŠ-MEŠ-AD-MEŠ-šu₂ ŠEŠ-MEŠ-AD-MEŠ-šu₂ DUMU-ŠEŠ-MEŠ-AD-MEŠ-šu₂ DUMU-ŠEŠ-MEŠ-AD-MEŠ-šu₂ DUMU-ŠEŠ-MEŠ-AD-MEŠ-šu₂ qin-ni-šu₂ NUMUN E₂-AD-šu₂ E₂-AD-šu₂ lu-u ina pi-i {LU₂}GAL-MEŠ {LU₂}NAM-MEŠ lu-u ina pi-i {LU₂}ša₂-ziq-ni {LU₂}SAG x x x x x ina UGU {1}aš-šur-DU₃-A DUMU-MAN DUMU-MAN GAL ša₂ E₂-UŠ-ti E₂-UŠ-ti la tal-lak-a-ni-ni x x x x x x x la ta-ta-bak-a-ni gi-im-lu ša₂ {1}aš-šur-DU₃-A DUMU-LUGAL DUMU-LUGAL GAL-u ša₂ E₂-UŠ-te E₂-UŠ-te la tu-tar-ra-a-ni-ni šum-ma at-tu-nu {1}aš-šur-DU₃-A DUMU-MAN DUMU-MAN GAL ša₂ E₂-UŠ-te E₂-UŠ-te DUMU {1}aš-šur-PAB-AŠ MAN KUR-aš-šur EN-ku-nu šam-mu ša₂ mu-a-te-šu₂ tu-ša₂-kal-a-šu₂-u-ni ta-ša₂-qi-a-šu₂-u₂-ni ta-pa-ša₂-ša₂-šu₂-u-ni kiš-pi te-pa-ša₂-niš-šu₂-u-ni DINGIR-MEŠ u {d}IŠ.TAR is-si-šu₂ tu-ša₂-az-na-a-ni šum-ma at-tu-nu a-na {1}aš-šur-DU₃-A DUMU-MAN DUMU-MAN GAL-u ša₂ E₂-UŠ-te E₂-UŠ-te DUMU {1}aš-šur-PAB-AŠ MAN KUR-aš-šur EN-ku-nu ki-i nap-ša₂-te-ku-nu la tar-ʾa-ma-a-ni at-tu-nu ta-šam-ma-a-ni la DUG₃.GA-tu₂ ša₂ ŠEŠ-MEŠ-šu₂ ina IGI-šu₂ ta-qab-ba-a-ni TA IGI ŠEŠ-MEŠ-šu₂ ta-par-ra-sa-šu₂-u-ni šum-ma qa-bi-a-nu-ti ša₂ a-bu-tu₂ an-ni-tu₂ iq-ba-ka-nu-u-ni tu-ra-ma-šu₂-u-ni šum-ma la tal-lak-a-ni-ni a-na {1}aš-šur-DU₃-A DUMU-MAN DUMU-MAN GAL-u ša₂ E₂-UŠ-te E₂-UŠ-te la ta-qab-ba-a-ni ma-a AD-ka a-de-e ina UGU-hi is-si-ni is-sa-kan u₂-tam-ma-na-a-ši šum-ma ta-da-ga-la a-na {1}aš-šur-DU₃-A DUMU-MAN DUMU-MAN GAL-u ša₂ E₂-UŠ-te E₂-UŠ-te ŠEŠ-MEŠ-šu₂ la pal-hu-uš la kan-šu-uš EN.NUN-šu₂ la i-na-ṣu-ru at-tu-nu ki ra-ma-ni-ku-nu ṣa-a-li la ta-ga-ra-šu₂-nu-ni pu-luh-tu₂ NIG₂.BA-MEŠ-te ina ŠA₃-bi-šu₂-nu la tu-še-rab-a-ni ma-a AD-ku-nu ina ŠA₃-bi a-de-e is-sa-ṭar is-sa-kan u₂-tam-ma-na-a-ši šum-ma ta-da-ga-la a-na {1}aš-šur-x-DU₃-A DUMU-LUGAL DUMU-LUGAL GAL-u ša₂ E₂-UŠ-ti E₂-UŠ-ti ŠEŠ-MEŠ-x-šu₂ la pal-hu-uš la kan-šu₂-uš EN.NUN-šu₂ la i-na-ṣu-ru at-tu-nu ki ra-ma-ni-ku-nu ṣa-a-li la ta-ga-ra-šu₂-nu-ni pu-luh-tu₂ NIG₂.BA-MEŠ-te ina ŠA₃-bi-šu₂-nu la tu-še-rab-a-ni ma-a AD-ku-nu ina ŠA₃ a-de-e is-sa-ṭar is-sa-kan u₂-tam-ma-na-a-ši šum-ma at-tu-nu ki-ma {1}aš-šur-PAB-AŠ MAN KUR-aš-šur{KI} EN-ku-nu a-na šim-ti it-ta-lak {1}aš-šur-DU₃-A DUMU-MAN DUMU-MAN GAL-u ša₂ E₂-UŠ-ti E₂-UŠ-ti ina {GIŠ}GU.ZA LUGAL-ti it-tu-šib a-bu-tu₂ la DUG₃.GA-tu₂ ša₂ ŠEŠ-MEŠ-šu₂ DUMU AMA-šu₂ ina IGI ŠEŠ-šu₂-nu ta-qab-ba-a-ni tu-ša₂-an-za-ra-ni ma ŠU.2-ka ina HUL-ti ina ŠA₃-bi-šu₂-nu u₂-bil₂ šum-ma TA IGI {1}aš-šur-DU₃-A DUMU-MAN DUMU-MAN GAL ša₂ E₂-UŠ-ti E₂-UŠ-ti tu-nak-kar-a-ša₂-nu-u-ni di-ib-bi-šu₂-nu la SIG₅-MEŠ ina IGI ŠEŠ-šu₂-nu ta-qa-ba-a-ni ma-za-su ša₂ {1}aš-šur-PAB-AŠ MAN KUR-aš-šur AD-šu₂-nu u-kal-lim-u-ša₂-nu-ni ina IGI {1}aš-šur-DU₃-A DUMU-MAN DUMU-MAN GAL-u ša₂ E₂-UŠ-te E₂-UŠ-te ta-qab-ba-a-ni TA ŠA₃ ma-za-su₂-šu₂-nu u₂-na-kar-u-ša₂-nu-ni šum-ma at-tu-nu sar-bu ša ina UGU DINGIR-MEŠ ša₂ UKKIN lu pa-ni-ku-nu lu ŠU.2-ku-nu x x x x-ku-nu ta-pa-ša₂-ša₂-ni ina si-qi-ku-nu ta-rak-kas-a-ni ša₂ ma-mit pa-ša₂-ri te-pa-ša₂-a-ni šum-ma at-tu-nu tur-tu tu-tar-ra-a-ni ma-mit ta-pa-šar-a-ni ši-in-ga-ti me-me-ni ša₂ tur-ti tur-ri ma-mit pa-ša₂-ri ta-ha-sa-sa-ni-ni te-ep-pa-ša₂-a-ni ta-mi₃-tu₂ an-ni-tu₂ a-na {1}aš-šur-DU₃-A DUMU-MAN DUMU-MAN GAL-u ša₂ E₂-UŠ-te E₂-UŠ-te DUMU {1}aš-šur-PAB-AŠ MAN KUR-aš-šur EN-ku-nu TA UD-me an-ni-e a-di ša₂ EGIR a-de-e ib-ba-šu₂-u-ni at-tu-nu DUMU-MEŠ-ku-nu ša a-na UD-me ṣa-a-ti ib-ba-šu₂-u-ni ta-ʾa-ku-nu šum-ma at-tu-nu ki ina kaq-qar ta-mi₃-ti an-ni-ti ta-za-za-a-ni ta-mi₃-tu₂ ša₂ da-bab-ti šap-ti ta-tam-ma-ni ina gu-mur-ti ŠA₃-ku-nu la ta-tam-ma-a-ni a-na DUMU-MEŠ-ku-nu ša₂ EGIR a-de-e ib-ba-aš₂-šu₂-u-ni la tu-šal-ma-da-a-ni šum-ma at-tu-nu GIG la SIKIL ina UGU ra-ma-ni-ku-nu ta-ša₂-kan-a-ni ina ŠA₃ a-de-e ša₂ {1}aš-šur-PAB-AŠ MAN KUR-aš-šur ša₂ ina UGU {1}aš-šur-DU₃-A DUMU-MAN DUMU-MAN GAL ša₂ E₂-UŠ-te E₂-UŠ-te la te-er-rab-a-ni a-na EGIR UD-me a-na UD-me ṣa-a-ti aš-šur DINGIR-ku-nu {1}aš-šur-DU₃-A DUMU-MAN DUMU-MAN GAL ša₂ E₂-UŠ-te E₂-UŠ-te EN-ku-nu DUMU-MEŠ-ku-nu DUMU-DUMU-MEŠ-ku-nu DUMU-DUMU-MEŠ-ku-nu a-na DUMU-MEŠ-šu₂ lip-lu-hu ša₂ ma-mit ṭup-pi an-ni-e e-nu-u e-gu-u i-haṭ-ṭu i-pa-sa-su AD EN a-de-e DINGIR-MEŠ GAL-MEŠ e-te-qu i-par-ra-ṣu ma-mit-su-un gab-ba-šu₂-nu ṭup-pi a-de-e an-ni-e ṭup-pi aš-šur MAN DINGIR-MEŠ u DINGIR-MEŠ GAL-MEŠ EN-MEŠ-ia₂ u₂-na-kar-u-ma ṣa-lam {1}aš-šur-PAB-AŠ MAN KUR-aš-šur ṣa-lam {1}aš-šur-DU₃-A DUMU-MAN DUMU-MAN GAL ša E₂-UŠ-te E₂-UŠ-te lu ṣa-lam ŠEŠ-MEŠ-šu₂ DUMU.NITA-MEŠ-šu₂ ša ina UGU-hi-šu₂ u₂-na-kar-u-ni {NA₄}KIŠIB NUN GAL-e an-ni-e ša₂ a-de-e ša₂ {1}aš-šur-DU₃-A DUMU-MAN DUMU-MAN GAL ša₂ E₂-UŠ-te E₂-UŠ-te DUMU {1}aš-šur-PAB-AŠ MAN KUR-aš-šur EN-ku-nu ina ŠA₃ ša₂-ṭir-u-ni ina {NA₄}KIŠIB ša₂ aš-šur LUGAL DINGIR-MEŠ ka-nik-u-ni ina IGI-ku-nu ša₂-kin₂-u-ni ki DINGIR-ku-nu la ta-na-ṣar-a-ni šum-ma at-tu-nu tu-na-kar-a-ni ina {d}GIŠ.BAR ta-pa-qid-da-a-ni a-na A-MEŠ ta-na-da-a-ni ina ep-ri ta-kat₃-ta-ma-a-ni ina mim-ma ši-pir ni-kil-ti ta-bat-a-ni tu-hal-la-qa-a-ni ta-sa-pa-na-a-ni {d}aš-šur MAN DINGIR-MEŠ mu-šim NAM-MEŠ ši-mat {MI₂}HUL la DUG₃.GA-ti li-ši-im-ku-nu {d}NIN.LIL₂ hi-ir-tu₂ na-ram-ta-šu₂ a-ma-ti-ku-nu li-lam-mi₃-in a-a i-ṣi-ba-ta a-bu-tu₂-ku-nu {d}a-num MAN DINGIR-MEŠ GIG ta-ne₂-hu di-ʾu-u di-lip-tu₂ ni-sa-tu₂ la DUG₃.GA UZU UGU nap-har E₂-MEŠ-ku-nu li-ša₂-az-nin {d}30 na-nar AN-e u KI.TIM ina SAHAR.ŠUB-pu li-hal-lip-ku-nu ina IGI DINGIR-MEŠ u LUGAL e-re-eb-ku-nu a-a iq-bi ki-ma šer₂-re-me MAŠ.DA₃ EDIN ru-up-da x x x {d}SAG.ME.GAR EN DINGIR-MEŠ MAH e-rab {d}EN ina {E₂}sag-gil₂ a-a u₂-kal-lim-ku-nu ma li-hal-li-qa nap-šat-ku-un {d}AMAR.UTU DUMU.UŠ reš-tu-u₂ hi-ṭu kab-tu₂ ma-mit la pa-ša₂-a-ri a-na šim-ti-ku-nu li-ši-im {d}NUMUN-DU₃-tu₂ na-di-na-at MU u NUMUN MU-ku-nu NUMUN-a-ku-nu ina KUR li-hal-liq-qi {d}be-let-DINGIR-MEŠ EN-lat nab-ni-ti ta-lit-tu₂ ina KUR-ku-nu lip-ru-us ik-kil TUR.DIŠ u la-ke-e ina SILA re-bi-ti li-iz-za-ma-a ta-rit-ku-un {d}IM GU₂.GAL AN-e KI.TIM A.AN šam-ut-e ina KUR-ku-nu lip-ru-us ta-me-ra-a-ti-ku-nu li-iz-za-am-ma-a a-na la DUG₃.GA ina ri-ih-ṣi dan-ni KUR-ku-nu li-ir-hi-iṣ BURU₅ mu-ṣa-hi-ir KUR BURU₁₄-ku-nu le-kul ik-kil {NA₄}UR₅ u NINDU ina E₂-MEŠ-ku-nu a-a ib-ši {ŠE}PAD-MEŠ a-na ṭe-a-ni lu tah-li-qa-ku-nu ku-um {ŠE}PAD-MEŠ eṣ-mat-e-ku-nu DUMU-MEŠ-ku-nu DUMU.MI₂-MEŠ-e-ku-nu li-ṭe-e-nu ki-ṣir ša₂ ŠU.SI-MEŠ-e-ku-nu ina le-e-ši lu la i-ṭa-bu qa-qa-a-nu TA ŠA₃ a-ṣu-da-a-ti-ku-nu NIG₂.SILA₁₁.GA le-kul AMA UGU DUMU.MI₂-ti-ša₂ KA₂-ša₂ le-di-il ina bu-ri-ku-nu UZU DUMU-MEŠ-ku-nu ak-la ina bu-bu-u-ti hu-šah-hi LU₂ UZU LU₂ le-kul LU₂ KUŠ LU₂ li-la-biš UZU-MEŠ-ku-nu UR.KU-MEŠ ŠAH-MEŠ le-ku-lu e-ṭam-ma-ku-nu pa-qi-du na-aq A a-a ir-ši {d}IŠ.TAR be-let MURUB₄ ME₃ ina ME₃ dan-ni {GIŠ}BAN-ku-nu liš-bir i-di-ku-nu lik-si ina KI.TA {LU₂}KUR₂-ku-nu lu li-še-šib-ku-nu {d}U.GUR qar-rad DINGIR-MEŠ ina GIR₂-šu₂ la ga-mi₃-li nap-šat-ku-nu li-bal-li šag-gaš-tu₂ NAM.UŠ₂-MEŠ ina ŠA₃-bi-ku-nu liš-kun {d}NIN.LIL₂ a-ši-bat₂ NINA{KI} GIR₂ ha-an-ṭu it-ti-ku-nu li-ir-ku-us {d}15 a-ši-bat₂ {URU}arba-il₃ ARHUŠ₄ gim-lu a-a i-ša₂-kan UGU-ku-un {d}gu-la a-zu-gal-la-tu₂ GAL-tu₂ GIG ta-ne₂-hu ina ŠA₃-bi-ku-nu si-mu la-zu ina zu-uʾ-ri-ku-nu li-šab-ši MUD₂-MEŠ šar-ku ki-ma A-MEŠ ru-un-ka {d}a-ra-miš EN-URU EN-URU {KUR}SI EN-URU EN-URU {KUR}az-a-i A-MEŠ SIG₇-MEŠ li-mal-li-ku-nu {d}IM {d}-ša-la ša₂ {URU}kur-ba-il₃ si-ih-lu UZU-MEŠ la DUG₃.GA ina zu-mur KUR-ku-nu li-šab-ši {d}šar-rat-a-am-qar₂-ru-u-na TA ŠA₃-ku-nu li-ša₂-hi-ha tul-tu {d}ba-a-a-ti-DINGIR {d}a-na-an-ti-{d}ba-a-a-ti-DINGIR ina ŠU.2 UR.MAH a-ki-li lim-nu-ku-nu {d}ku-KA₂ {d}kar-hu-ha ša₂ {URU}gar-ga-miš ri-im-ṭu dan-nu ina ŠA₃-ku-nu liš-kun MUD₂-MEŠ-ku-nu ki-ma ti-ki ina kaq-qar lit-tu-tuk DINGIR-MEŠ GAL-MEŠ ša₂ AN-e KI.TIM a-ši-bu-te kib-ra-a-ti ma-la ina ṭup-pi an-ni-e MU-šu₂-nu zak-ru lim-ha-ṣu-ku-u-nu li-kal-mu-ku-nu a-ra-tu₂ ma-ru-uš-tu₂ ag-giš li-ru-ru-ku-nu e-liš ina TI.LA-MEŠ li-sa-hu-u-ku-nu šap-liš ina KI.TIM e-ṭam-ma-ku-nu A-MEŠ li-za-mu-u GIŠ.MI u U₂.DA lik-ta-še-du-ku-nu a-na pu-uz-ri ša₂-ha-ti la ta-nim-mi₃-da NINDA-MEŠ u A-MEŠ li-zi-bu-ku-nu su-un-qu hu-šah-hu bu-bu-tu₂ mu-ta-nu ina IGI-ku-nu a-a ip-pi-ṭir si-si ša₂ ar-da-ti-ku-nu mat-nat ša₂ {LU₂}GURUŠ-ku-nu ina ni-ṭil IGI.2-MEŠ-ku-nu UR.KU-MEŠ ŠAH-MEŠ ina re-bit {URU}aš-šur li-in-da-ša₂-ru {LU₂}UŠ₂-MEŠ-ku-nu KI.TIM a-a im-hur ina kar-ši UR.KU-MEŠ ŠAH-MEŠ lu na-aq-bar-ku-nu UD-me-MEŠ-ku-nu lu e-ṭu-u MU-MEŠ-ku-nu lu ek-la ek-le-ti la na-ma-ri a-na šim-ti-ku-nu li-ši-mu ina ta-ne₂-hi di-lip-ti na-piš-ti-ku-nu liq-ti U₄.NA₂.AM₃ a-bu-bu la mah-ru ul-tu₂ KI.TIM li-la-am-ma na-aš-pan-ta-ku-nu liš-x-kun mim-ma DUG₃.GA lu ik-kib-ku-nu mim-ma GIG lu ši-mat-ku-nu qi-i-ru ku-up-ru lu ma-ka-la-ku-nu KAŠ₃ ANŠE.NITA₂ lu maš-qit-ku-nu nap-ṭu lu pi-iš-šat-ku-nu e-la-pu-u ša₂ ID₂ lu tak-ti-im-ku-nu še-e-du u₂-tuk-ku MAŠKIM₂ lem-nu E₂-MEŠ-ku-nu li-hi-ru DINGIR-MEŠ an-nu-ti lid-gu-lu šum-ma a-ni-ni ina UGU {1}aš-šur-PAB-AŠ MAN KUR-aš-šur u₃ {1}aš-šur-DU₃-A DUMU-MAN DUMU-MAN GAL-u ša₂ E₂-UŠ-te E₂-UŠ-te u ŠEŠ-MEŠ-šu₂ DUMU AMA-šu₂ ša₂ {1}aš-šur-DU₃-A DUMU-MAN DUMU-MAN GAL-u ša₂ E₂-UŠ-te E₂-UŠ-te u re-eh-ti DUMU-MEŠ ṣi-it-ŠA₃-bi ša₂ {1}aš-šur-PAB-AŠ MAN KUR aš-šur si-hu bar-tu₂ ne₂-ep-pa-aš₂-u-ni pi-i-ni TA {LU₂}KUR₂-šu₂ ni-ša-kan-u-ni šum-ma mu-šam-hi-ṣu-u-te mu-šad-bi-bu-ti li-ih-šu ša a-mat HUL-tim la DUG₃.GA la ba-ni-tu₂ da-bab sur-ra-a-te la ke-na-a-te ša₂ ina UGU {1}aš-šur-DU₃-A DUMU-MAN DUMU-MAN GAL-u ša₂ E₂-UŠ-te E₂-UŠ-te u ŠEŠ-MEŠ-šu₂ DUMU AMA-šu₂ ša₂ {1}aš-šur-DU₃-A DUMU-MAN DUMU-MAN GAL-u ša₂ E₂-UŠ-te E₂-UŠ-te ni-šam-mu-u-ni nu-pa-za-ar-u-ni a-na {1}aš-šur-DU₃-A DUMU-MAN DUMU-MAN GAL-u ša₂ E₂-UŠ-te E₂-UŠ-te EN-in-ni la ni-qa-bu-u-ni UD-mu am-mar a-ni-ni DUMU-MEŠ-ni DUMU-DUMU-MEŠ-ni DUMU-DUMU-MEŠ-ni bal-ṭa-a-ni-ni {1}aš-šur-DU₃-A DUMU-MAN DUMU-MAN GAL-u šum-ma at-tu-nu ina ŠA₃ a-de-e an-nu-te ša₂ {1}aš-šur-PAB-AŠ MAN KUR-aš-šur ša₂ ina UGU {1}aš-šur-DU₃-A DUMU-MAN DUMU-MAN GAL-u ša₂ E₂-UŠ-te E₂-UŠ-te u₃ ŠEŠ-MEŠ-šu₂ DUMU AMA-šu₂ ša₂ {1}aš-šur-DU₃-A DUMU-MAN DUMU-MAN GAL-u ša₂ E₂-UŠ-te E₂-UŠ-te u re-eh-ti DUMU-MEŠ ṣi-it-ŠA₃-bi ša₂ {1}aš-šur-PAB-AŠ MAN KUR-aš-šur EN-ku-nu is-si-ku-nu iš-kun-u-ni ta-ha-ṭa-a-ni {d}aš-šur AD DINGIR-MEŠ GAL-MEŠ ina {GIŠ}TUKUL-MEŠ-šu₂ e-zu-ti li-šam-qit-ku-nu {d}IGI.DU EN a-ša₂-re-du UZU-MEŠ-ku-nu A₂{MUŠEN} zi-i-bu li-ša₂-kil {d}E₂.A MAN ZU.AB EN IDIM A-MEŠ la ba-la-ṭi liš-te-šir₄-ku-nu a-ga-nu-til-la-a li-mal-li-ku-nu DINGIR-MEŠ GAL-MEŠ ša₂ AN-e KI.TIM A-MEŠ u I₃.GIŠ a-na NIG₂.GIG-ku-nu liš-ku-nu {d}GIŠ.BAR na-din ma-ka-li a-na DINGIR-MEŠ GAL-MEŠ MU-MEŠ-ku-nu NUMUN-MEŠ-ku-nu ina {d}GIŠ.BAR liq-mu KI.MIN DINGIR-MEŠ ma-la ina ṭup-pi a-de-e an-ni-e MU-šu₂-nu zak-ru am-mar SIG₄ kaq-qu-ru lu-si-qu-ni-ku-nu kaq-qar-ku-nu ki-i AN.BAR le-pu-šu me-me-ni ina ŠA₃-bi lu la i-par-ru-ʾa ki-i ša₂ TA ŠA₃ AN-e ša₂ UD.KA.BAR A.AN la i-za-nun-a-ni ki-i ha-an-ni-e A.AN na-al-šu ina A.ŠA₃-MEŠ-ku-nu ta-me-ra-te-ku-nu lu la il-lak ku-um A.AN pe-ʾe-na-a-ti ina KUR-ku-nu li-iz-nu-na ki-i ša₂ AN.NA ina IGI IZI la i-za-zu-u-ni at-tu-nu ina IGI {LU₂}KUR₂-ku-nu la ta-za-a-za DUMU-MEŠ-ku-nu DUMU.MI₂-MEŠ-ku-nu ina ŠU.2-ku-nu la ta-ṣab-ba-ta ki-i ša₂ NUMUN ša {ANŠE}ku-din-ni la-aš₂-šu-u-ni MU-ku-nu NUMUN-ku-nu NUMUN ša₂ ŠEŠ-MEŠ-ku-nu DUMU-MEŠ-ku-nu DUMU.MI₂-MEŠ-ku-nu TA KUR li-ih-li-iq ki-i ša₂ SI ša₂ x x-ni NUMUN u sik₂-kit KAŠ ina ŠA₃-bi šak-nu-ni ki-i ša₂ NUMUN-MEŠ-ni an-nu-te la i-par-ru-uʾ-u-ni-ni u sik₂-kit KAŠ a-na x-x-ni-ša₂ la ta-sa-har-u-ni MU-ku-nu NUMUN-ku-nu NUMUN ša₂ ŠEŠ-MEŠ-ku-nu DUMU-MEŠ-ku-nu ina UGU pa-ni ša₂ kaq-qi-ri li-ih-li-iq {d}UTU ina {GIŠ}APIN ša₂ AN.BAR URU-ku-nu KUR-ku-nu na-gi-ku-nu lu-ša₂-bal-kit KI.MIN KI.MIN ki-i ša₂ U₈ an-ni-ti šal-qa-tu-u-ni UZU ša₂ DUMU-ša₂ ina KA-ša₂ ša₂-kin₂-u-ni ki-i ha-an-ni-i UZU-MEŠ ša₂ DUMU-MEŠ-ku-nu DUMU.MI₂-MEŠ-ku-nu ina bu-ri-ku-nu li-ša₂-kil-ku-nu ki-i ša₂ kab-su kab-su-tu₂ {UDU}NIM {MI₂}NIM-tu₂ šal-qu-u-ni ir-ri-šu₂-nu TA GIR₃.2-šu₂-nu kar-ku-u-ni ir-ri ša₂ DUMU-MEŠ-ku-nu DUMU.MI₂-MEŠ-ku-nu TA GIR₃.2-MEŠ-ku-nu li-kar-ka ki-i ša₂ MUŠ {d}NIN.KILIM ina ŠA₃ 01-et hu-re-te la e-rab-u-ni la i-rab-bi-ṣu-u-ni ina UGU na-kas ZI-MEŠ ša₂ a-he-iš id-da-bu-ub-u-ni at-tu-nu MI₂-MEŠ-ku-nu ina ŠA₃ 1-en E₂ la te-ra-ba ina UGU 01-et GIŠ.NA₂ la ta-tal-la ina UGU na-kas ZI-MEŠ ša₂ a-he-iš du-ub-ba ki-i ša₂ NINDA-MEŠ GEŠTIN ina ŠA₃ ir-ri-ku-nu e-rab-u-ni ta-mi₃-tu₂ an-ni-tu₂ ina ŠA₃ ir-ri-ku-nu ir-ri ša₂ DUMU-MEŠ-ku-nu DUMU.MI₂-MEŠ-ku-nu lu-še-ri-bu ki-i ša₂ A-MEŠ ina ŠA₃ tak-ku-si ta-nap-pa-ha-a-ni a-na ka-šu₂-nu MI₂-MEŠ-ku-nu DUMU-MEŠ-ku-nu DUMU.MI₂-MEŠ-ku-nu li-pu-hu-ku-nu ID₂-MEŠ-ku-nu IGI.2-MEŠ-ku-nu A-MEŠ-ši-na a-na qi₂-niš lu-sa-hi-ra NINDA-MEŠ ina pi-it-ti KUG.GI ina KUR-ku-nu lil-qu₂ KI.MIN KI.MIN ki-i ša₂ LAL₃ ma-ti-qu-u-ni MUD₂-MEŠ ša₂ MI₂-MEŠ-ku-nu DUMU-MEŠ-ku-nu DUMU.MI₂-MEŠ-ku-nu ina pi-i-ku-nu li-im-ti-iq ki-i ša₂ ša₂-aṣ-bu-ti tul-tu₂ ta-kul-u-ni ina bal-ṭu-ti-ku-nu UZU-MEŠ-ku-nu UZU-MEŠ ša₂ MI₂-MEŠ-ku-nu DUMU-MEŠ-ku-nu DUMU.MI₂-MEŠ-ku-nu tu-is-su lu ta-kul {GIŠ}BAN-ku-nu liš-bi-ru ina KI.TA {LU₂}KUR₂-ku-nu lu-še-ši-bu-ku-nu {GIŠ}BAN ina ŠU.2-ku-nu lu-ša₂-bal-ki-tu₂ {GIŠ}GIGIR-MEŠ-ku-nu a-na qi₂-niš lu-ša₂-di-lu ki-i ša₂ a-a-lu kaš-šu-du-u-ni de-ku-u-ni a-na ka-a-šu₂-nu ŠEŠ-MEŠ-ku-nu DUMU-MEŠ-ku-nu lu-kaš-ši-du li-du-ku-ku-nu ki-i ša₂ bur-di-ša₂-hi la ta-da-gal-u-ni ina be₂-eš-ka-ni-ša₂ la ta-sa-har-u-ni at-tu-nu ina UGU MI₂-MEŠ-ku-nu DUMU-MEŠ-ku-nu a-na E₂-MEŠ-ku-nu la ta-sa-hu-ra KI.MIN KI.MIN ki-i ša₂ MUŠEN ina du-ba-qi i-sa-pak-u-ni a-na ka-šu₂-nu ŠEŠ-MEŠ-ku-nu DUMU-MEŠ-ku-nu ina ŠU.2 {LU₂}KUR₂-ku-nu liš-ka-nu-ku-nu UZU-MEŠ-ku-nu UZU-MEŠ ša₂ ŠEŠ-MEŠ-ku-nu MI₂-MEŠ-ku-nu DUMU-MEŠ-ku-nu ki qi-i-ri ku-up-ri nap-ṭi lu-ṣal-li-mu ki-i ša₂ ha-e-pa-ru-uš-hi u₂-ma-mu ina kip-pi i-sa-pa-ku-u-ni at-tu-nu ŠEŠ-MEŠ-ku-nu DUMU-MEŠ-ku-nu ina ŠU.2 {LU₂}KUR₂-ku-nu na-ṣa-bi-ta UZU-MEŠ-ku-nu UZU-MEŠ ša₂ ŠEŠ-MEŠ-ku-nu DUMU-MEŠ-ku-nu DUMU.MI₂-MEŠ-ku-nu ki-i UZU ša₂ hur-ba-bil-li lig-mu-ru ki-i ša₂ ina ŠA₃ ka-ma-ni ša₂ LAL₃ HABRUD-MEŠ pa-lu-za-a-ni ki-i ha-an-ni-e UZU-MEŠ-ku-nu UZU-MEŠ ša₂ ŠEŠ-MEŠ-ku-nu DUMU-MEŠ-ku-nu DUMU.MI₂-MEŠ-ku-nu ina bal-ṭu-ti-ku-nu HABRUD-MEŠ lu pa-lu-za ki-i ša₂ BURU₅-MEŠ NUMUN bar-mu kal-ma-tu₂ mu-nu a-ki-lu URU-MEŠ-ku-nu KUR-ku-nu A.ŠA₃-MEŠ-ku-nu lu-ša₂-ki-lu ki-i zu-um-bi ina ŠU.2 {LU₂}KUR₂-ku-nu le-pa-šu-ku-nu {LU₂}KUR₂-ku-nu li-im-ri-iṣ-ku-nu ki-i ša₂ pi-is-pi-su an-ni-u₂ bi-ʾi-šu-u-ni ki-i ha-an-ni-e ina IGI DINGIR-MEŠ u LUGAL u a-me-lu-te ni-piš-ku-nu lib-ʾi-i-šu a-na ka-na-šu₂-nu MI₂-MEŠ-ku-nu ŠEŠ-MEŠ-ku-nu DUMU-MEŠ-ku-nu ina pi-til-ti li-ih-na-qu-ku-nu ki-i ša₂ ṣa-lam ša₂ DUH.LAL₃ ina IZI iš-šar-rap-u-ni ša₂ IM ina A-MEŠ im-ma-ha-ah-hu-u-ni ki-i ha-an-ni-e la-an-ku-nu ina {d}GIŠ.BAR liq-mu-u ina A-MEŠ li-ṭa-bu-u ki-i ša₂ {GIŠ}GIGIR a-di sa-si-ša₂ ina MUD₂-MEŠ ra-ah-ṣa-tu-u-ni ki-i ha-an-ni-e {GIŠ}GIGIR-MEŠ-ku-nu ina MURUB₄ {LU₂}KUR₂-ku-nu ina MUD₂-MEŠ ša₂ ra-ma-ni-ku-nu li-ra-ah-ṣa ki-i pi-laq-qi lu-ša₂-aṣ-bir-ku-nu ki-i MI₂ ina IGI {LU₂}KUR₂-ku-nu le-pa-šu₂-ku-nu KI.MIN KI.MIN a-na ka-a-šu₂-nu ŠEŠ-MEŠ-ku-nu DUMU-MEŠ-ku-nu ki-i al-lu-ti a-na qi₂-in-niš lu-ša₂-di-lu-ku-nu ki-i IZI la DUG₃.GA-tu₂ la SIG₅-tu₂ lu-šal-bu-ku-nu ki-i ša₂ I₃-MEŠ ina ŠA₃-bi UZU-MEŠ e-rab-u-ni ta-mi₃-tu₂ an-ni-tu₂ ina ŠA₃-bi UZU-MEŠ-ku-nu UZU-MEŠ ša₂ DUMU-MEŠ-ku-nu lu-še-ri-bu ki-i ša₂ a-ra-ru a-na {d}EN ih-ṭu-u-ni kap-pi ša₂ A₂-MEŠ-šu₂-nu GIR₃.2-MEŠ-šu₂-nu u₂-ba₂-ti-qu-u-ni IGI-MEŠ-šu₂-nu u₂-ga-lil-u-ni ki-i ha-an-ni-e lig-ma-ru-ku-nu ki-i GI.AMBAR-MEŠ ina A-MEŠ lu-ni-šu₂-u-ku-nu ki-i GI-MEŠ ina rik-si {LU₂}KUR₂-ku-nu li-ša₂-lip-ku-nu šum-ma at-tu-nu {1}aš-šur-PAB-AŠ MAN KUR-aš-šur u₃ {1}aš-šur-DU₃-A DUMU-MAN DUMU-MAN GAL-u ša₂ E₂-UŠ-te E₂-UŠ-te u₃ re-eh-ti DUMU-MEŠ ṣi-it-ŠA₃-bi ša₂ {1}aš-šur-PAB-AŠ MAN KUR-aš-šur tu-ram-ma-a-ni a-na ZAG KAB tal-lak-a-ni ša₂ a-na ZAG il-lak-u-ni GIR₂-MEŠ le-ku-la-šu ša₂ a-na KAB il-lak-u-ni GIR₂-MEŠ-me le-ku-la-šu a-na ka-a-šu₂-nu DUMU-MEŠ-ku-nu DUMU.MI₂-MEŠ-ku-nu ki-i {UDU}NIM ga-de-e li-qi-lu-ku-nu ki-i ša₂ ki-il-lu ša₂ su-ʾe-e an-nu-te i-hal-la-lu-u-ni at-tu-nu MI₂-MEŠ-ku-nu DUMU-MEŠ-ku-nu DUMU.MI₂-MEŠ-ku-nu la ta-nu-ha la ta-ṣa-la-la eṣ-mat-e-ku-nu a-na a-he-iš lu la i-qar-ri-ba ki-i ša₂ lib-bu ša₂ hup-pi ra-qu-u-ni ki ha-an-ni-e lib-ba-ku-nu li-ri-iq KI.MIN KI.MIN ki-i {LU₂}KUR₂-ku-nu u₂-pa-tah-u-ka-nu-ni LAL₃ I₃-MEŠ zi-iʾ-za-ru-ʾu MUD₂-MEŠ-{GIŠ}ERIN a-na ša₂-kan pi-it-hi-ku-nu li-ih-liq-qi ki-i ša₂ mar-tu₂ mar-rat-u-ni at-tu-nu MI₂-MEŠ-ku-nu DUMU-MEŠ-ku-nu DUMU.MI₂-MEŠ-ku-nu ina UGU a-he-iš lu mar-ra-ku-nu {d}UTU hu-ha-ru ša₂ UD.KA.BAR ina UGU-hi-ku-nu DUMU-MEŠ-ku-nu li-is-hu-up ina giš-par-ri la na-par-šu-di li-di-ku-nu a-a u₂-še-ṣi nap-šat-ku-un ki-i ša₂ na-a-du an-ni-tu₂ šal-qa-tu-u-ni A-MEŠ-ša₂ ṣa-pa-hu-u-ni ina kaq-qar ṣu-ma-mi₃-ti lap-lap-tu na-da-ku-nu lu ta-hi-bi ina ṣu-um me-e mu-u-ta KI.MIN KI.MIN ki-i ša₂ {KUŠ}E.SIR an-ni-tu₂ bat-qa-tu-u-ni ina kaq-qar pu-qut-ti ga-zi-ri {KUŠ}E.SIR-ku-nu lib-tu-qu ina UGU ŠA₃-bi-ku-nu piš-la {d}EN.LIL₂ EN {GIŠ}GU.ZA-e {GIŠ}GU.ZA-ku-nu lu-ša₂-bal-kit {d}AG na-ši ṭup-pi NAM-MEŠ DINGIR-MEŠ MU-ku-nu lip-šiṭ NUMUN-u-ku-nu ina KUR li-hal-liq₂ {GIŠ}IG ina IGI-e-ku-nu lu-šar-hi-ṣu {GIŠ}IG-MEŠ-e-ku-nu lu la i-pat-ti-a {ITI}GUD.SI.SA₂ UD 16.KAM₂ lim-mu {1}{d}AG-EN-PAB {LU₂}GAR.KUR {LU₂}GAR.KUR {URU}BAD₃-LUGAL-uk-ka a-de-e ina UGU {1}aš-šur-DU₃-DUMU.UŠ DUMU-LUGAL DUMU-LUGAL GAL-u ša₂ E₂-re-du-ti E₂-re-du-ti ša KUR-aš-šur u₃ {1}{d}GIŠ.NU₁₁-MU-GI.NA DUMU-LUGAL DUMU-LUGAL ša E₂-re-du-ti E₂-re-du-ti ša KA₂.DINGIR.RA{KI} ša-ak-nu
