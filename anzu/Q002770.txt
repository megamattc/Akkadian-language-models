biriq urha šukna adanna
ana ilī šūt abnû namirta šūṣṣi
gummurta diki qabalka
šubriq imhullīka lillikū muhhišu
mupparša Anza kumuma
rihiṣ erṣetu ibbanû šubatsu suhhi
apluhtu lirtaṣṣina elišu
nandurtu qabalka lirtaʾubšu
liptarrikšu gummurta ašamšâtu
tulul qašta Šukudu imta līmešu
gallâniš lištannû būnūka
šūṣi imbara zīmūka ai uʾaddi
birbirrūka lillikū elišu
šihṭuka lū ṣīru šalummatu lū tīšu
ai ippuha šamšu elišu
ūmu namrū ana daʾummati litūršu
šūrih napšātsu Anza kumuma
šāru kappīšu ana busrāti liblūni
bītuš Ekur ana ṣēr abika Ellil
šadê qerbitsunu rihiṣ dullihma
lemna Anza ikis napšātsu
šarrūtu līruba ana Ekur
ana abi ālidika litūrū parṣī
libšûma libbanû parakkī
ina kibrāt erbetti šitakkana māhāzūka
māhāzūka līrubu ana Ekur
šitrah mahri ilīma gašru lū šumka
zikra ummišu išme qurādu
igrur irtaʾub šadûssu igguš
bēli uštaṣbit sebet qabla
qarrādu uštaṣbit sebet imhulla
mummilat epri sebet ašamšâtu
idka annatu nandurtu tuqutta igri
tamhārūš iduššu iqūlū ziqziqqū
ina šahāt šadî Anzu u Ninurta ittanmarū
īmuršuma Anzu irʾubaššu
ikṣuṣ kīma ūmu melammašu šadê iktum
uttaʾʾar kī labbi leqi uzza
ina uggati libbišu ilsâ ana qarrādu
attabalma kullat kališunu parṣī
u têrētu ša ilī kališunu umtēr
manna attā ša ana tāhāziya tallika ṭēnka idna
īrihšumma ūṣâšu zikir pîšu
Anza īpula qurādu Ninurta
anāku Ninurta tukulti Duranki
mukīn erṣeti rapašti Ea šar šīmāti
ana šīmtišu tāhāzika allika adʾiška
išmema Anzu zikir pîšu
ina qereb hursānī ikkillašu šamriš iddi
šaknat ekletu šadû pānūšunu katmū
šamšu nūr ilī daʾummeš īrup
tibûti uttaʾʾar itti Anzi rigimšu
ina birīt qabli tuqmāte anantu itkupat abūbu aṣbu
urrât apluhtu dāmē irammuk
erpet mūti izannunu ibarriq uṣṣī
ištaʾuṣ ina birišunu irammum qablu
gašru šūpû bukur Mami
tuklat Anim u Dagan narām Niššiku
itlul qašta qanâ umalli
ina irat qašta qanâ ūbilšummu
ul iṭhi ana Anzi qanû ittūra
Anzuma issâ elišu
qanûmma ša talliku tūrī apukka
mummu qašta ana qišātiki
šerʾānu ana šašalli immeri kappu ana iṣṣūrī tūrā
našima ṭuppi šīmāt ilī qātuššu
ublū šerʾānu qašta šiltāhu ul iṭhû ana zumrišu
ušharrirma qabla iktali tuquntu
ittabṭalūma kakkī ina qereb šadê Anza ul ikmû
issima Šarur amātu umaʾʾaršu
šunnišuma epšēt tāmuru ana Ea u Niššiku
bēlumma Ninurta Anza lamema
Ninurta ubbuha epir qabli
qarrādu ubuhha epir karāši
itlul qašta qanâ umalli
itlul qašta qanâ ūbilšumma
ul iṭhi ana Anzi qanû ittūra
Anzumma issâ elišu
qanûmma ša tallika tūra apukka
mummu qašta ana qišātiki
šerʾānu ana šašalli immeri kappi ana iṣṣūrī iturrā
našima ṭuppi šīmāt ilī qātuššu
ublu šerʾān qašta šiltāhu ul iṭhû ana zumrišu
ušharrirma qabla iktala tuqutta
ittabṭalūma kakkū ina qereb šadî Anza ul ikmû
Šarur uškīn ilqe têrtu
šipir tāhāzi itbala ana Ea Niššiku
mimmû bēlum idbubušu ana Ea ušanni
bēlu umma Ninurta Anza lamima
Ninurta ubuhha epir karāši
itlul qašta qanâ ūbilšumma
ul iṭhi ana Anzi qanû ittūra
Anzumma issâ elišu
qanûmma ša tallika tūra apukka
mummu qašta ana qišātiki
šerʾānu ana šašalli ṭubâ kappi ana iṣṣūrī iturrā
našima ṭuppi šīmāt ilī qātuššu
ublu šerʾānu qašta šiltāhu ul iṭhû ana zumrišu
ušharrirma qabla iktala tuquntu
ittabṭalūma kakkī ina qereb šadî Anza ul ikmû
išmema Niššiku amāt mārišu
issima Šarur amāti umaʾʾiršu
šunnima ana bēlika amāt zikri pîya
mimmû adabbubu uṣur ana šâšu
qablumma ai inūh šukun lītka
šūnihšuma ina mithur mehê aparšu liddi
liqema bēlum ana arkat šukudīka
nukkis abrēšu imna šumēla ruʾʾim
liṭṭulma kappāšu litbalā zikir pîšu
kappa ana kappi išessi i taplahšu
tulul ina irat qaštika lillikū qanû birqi
abrū kappī kī kurdame limmillū
šūrih napšātšu Anza kumuma
šāru kappīšu ana busrāte liblūni
bītuš Ekur ana ṣīr abika Ellil
šadê qerbissunu rihiṣ dullihma
lemna Anza ikis napšātsu
šarrūtu līruba ana Ekur
ana abi ālidika litūrū parṣī
libšûma libbanû parakkī
ina kibrāt erbetti šitakkana māhāzīka
māhāzūka līrubu ana Ekur
šitrah ina mahar ilī gašru lū šumka
Šarur uškīnma ilqe têrta
šipir tāhāzi itbala ana bēlišu
mimmû Ea idbubu ušanna ana šâšu
qablumma ai inūh šukun lītka
šūnihšuma ina mithur mehê aparšu liddi
liqema bēlum ana arkat šukudīka
nukkis abrēšu imna u šumēla ruʾʾim
liṭṭulma kappašu litbalā zikir pîšu
kappa ana kappi išessi i taplahšu
tulul ina irat qaštika lillikū qanû birqu
abru kappa kī kurmit limillū
šūrih napšātšu Anza kumuma
šāru kappašu ana busrāti liblūni
bītuš Ekur ana ṣīr abika Ellil
šadê qerbitsunu rihiṣ dullihma
lemna Anza ikis napšātsu
šarrūtu līruba ana Ekur
ana abi ālidika litūrū parṣī
libšûma libbanû parakkī
ina kibrāt erbetti šitakkana māhāzīka
māhāzūka līrubu ana Ekur
šitrah ina mahri ilī gašru lū šumka
išmema bēlum amāt Ea Niššiku
igrur irtaʾub šadûssu igguš
bēlum uštaṣbita sebet qabli
qarrādu uštaṣbita sebet imhullū
mummilat epri karāši ašamšâtu
idkâ anantu nandurtu
tuquntu igrû
tamhārūšu idussu iqūlū ziqziqqū
ṭuppi 2-KAM₂.MA bīn šar dadmē
naphar 2 šūši 53-AM₃
