ana Nanaya pusumti ilāti ša kuzbu u ulṣī zaʾnatu lulê malâtu bukurti Anim šitrāhti ša ina naphar bēlēti šurbâtu enūssa hīrat Muzibsa tizqārti sekrati naʾitti narāmti rubûtišu iltum rēmēnītum ālikat rīṣi šarri pālihiša mušalbirat palêšu āšibat Ehiliana ša qereb Eanna šarrat Uruk bēlti rabītum bēltišu
Ehiliana bīt papāhi Nanaya bēltiya ša qereb Eanna ša šarru mahrî īpušu labāriš illikma miqitti irši eṣrētišu ašteʾi ina agurri utūni elletim maqittašu akšir qātī Nanaya bēlti rabītum aṣbatma ana qerbišu ušēribma šubat dārâti ušarme nīqī tašrihti aqqi ušparzih šigarša
Nanaya bēlti ṣīrtum ina qereb bīt papāhi šuāti hadîš ina ašābiki yâti Aššur-ahu-iddina rubû pālihki ina mahar Nabu hayyiriki tisqarī banītī balāṭ ūmē rūqūti šebê littūtu ṭūbi šīri u hūd libbi šīmī šīmātī išid kussî šarrūtiya uhummeš šuršidī itti šamê u erṣetim kinnī palûya
matīma ina ahrât ūmē rubû arkû ša ina palêšu bīt papāhi šuāti innahu anhūssu luddiš šumī itti šumišu lišṭur mušarû šiṭir šumiya šamna lipšuš nīqa liqqi itti mušarêšu liškun ikribīšu ilāni išemmû
u ša šumī šaṭru ina šipir nikilti ipaššiṭu mušarûya ibbatu lū ašaršu unakkaru Nanaya bēlti šurbûti aggiš likkilmešuma šīmāt lemuttim lišīmšu šumšu zēršu ina māti lihalliqma ai iršiš rēmu
Aššur-ahu-iddina šar kiššati šar māt Aššur šakkanak Babili šar māt Šumeru u Akkadi šarru šahṭu mušteʾʾû ašrāti ilāni rabûti pālih bēl bēlī bānû bīt Aššur ēpiš Esagil u Babili zānin Ezida muddiš Eanna mušaklil ešrēti māhāzī ša ina qerbišina ištakkan simāti mār Sin-ahhe-eriba šar kiššati šar māt Aššur mār Šarru-ukin šar māt Aššur šakkanak Babili šar māt Šumeru u Akkadi
