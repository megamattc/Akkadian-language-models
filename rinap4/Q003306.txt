""
Aššur-ahu-iddina šarru rabû šarru dannu šar kiššati šar māt Aššur šakkanak Babili šar māt Šumeri u Akkadi rēʾûm kīnu ša nišī dalhāti utaqqinu ušēṣišināti nūru ša ilāni rabûti banû epēšu uddušu išrukū širiktuš bānû bīt Aššur ēpiš Esagil u Babili mušaklil māhāzī kalîšunu muddiš ṣalam ilāni rabûti ša ilāni mātāti šallūtu ultu qereb māt Aššur ana ašrišunu uterru Egašankalama bīt Ištar Arba-ili bēltišu zahalâ ušalbišma unammeru kīma ūmē urmahhī anzê nāʾiri lahmē kurībī ša kaspi u erî ušēpišma nēreb bābāniša ulziz
šarru ša ina tukulti Aššur Sin Šamaš Nabu Marduk Ištar ša Ninua Ištar ša Arba-ili ultu tâmtim elīti adi tâmtim šaplīti išariš ittallakuma kullat nakirēšu u malkī lā kanšūtišu ušakniša šēpuššu kāšid Ṣidunu ša ina qabal tâmtim nadû sāpin gimir dadmēšu šālil Arza ša itê nahal Muṣri ša Asuhili šarrašu adi mālikēšu birēti iddû ana māt Aššur ūrâ u Teušpa Gimiraya ina erṣetim Hubušnu adi gimir ummānišu urassibu ina kakki kābis nišī Hilakki lā kanšūti
ṭārid Nabu-zer-kitti-lišer mār Marduk-apla-iddina nabiʾ Bit-Dakkuri ša qereb Kaldi ayyābi Babili kāmû Šamaš-ibni šarrašu ishappu habbilu Handasu Magalanu Alpiyana Dihranu Qatabuʾ Pade Uderi ālāni dannūti ša nagê Bazzi adi ālāni ṣehherūti ša limētišu alme akšud ašlula šallatsun appul aqqur ina gīri aqmu
dāʾiš Parnaki nakru akṣu āšibūti Til-Aššurri ša ina pî nišī Mihiranu Pittanu inambû zikiršu musappih nišī Mannaya Gutu lā sanqu Patušarra nagû ša itê bīt ṭabti ša qereb Madaya rūqūti ša pāṭi Bikni ša ina šarrāni abbīya mamma lā ikbusū erṣetim mātišun Šidir-parni E-parni bēl ālāni dannūti ša lā kitnuš ana nīri šâšunu adi nišīšunu šallatsunu kabittu ašlula ana qereb māt Aššur
mār Sin-ahhe-eriba šar kiššati šar māt Aššur mār Šarru-ukin šar kiššati šar māt Aššur šakkanak Babili šar māt Šumeri u Akkadi
ina ūmešuma ina nišī kišitti mātāti ša ina tukulti Aššur bēliya ikšudā qātāya ēkal māšarti ša qereb Kalha ša Salmanu-ašared šar māt Aššur mār Aššur-naṣir-apli rubû ālik pāniya ēpušu tamlûša ul ibšima ṣuhhurat šubatsa
yâti Aššur-ahu-iddina šar māt Aššur rubû naʾdu šinnat apkalli Adapa ša išruku rubû Ninšiku ša tamlê šuātu ina uzniya ibšima uštābila kabatsu qaqqaru kišubbâ kīma atartimma lū aṣbata ina ešqi aban šadê tamlâ ušmalli ina 1 mē 20 tibkī ullâ rēšēšu ēkallāti ana mūšab šarrūtiya abtani qerebšu ultu uššīšu adi gabadibbēšu arṣip ušaklil gušūrī erēni ṣīrūti tarbīt Hamani ušatriṣa elišin dalāt šurmēni ša irīssin ṭāba urattâ bābānišin ana tabrât kiššat nišī lulê ušmalli
mušarê ēpušma danān Aššur bēliya epšēt ēteppušu ṣēruššu ušašṭirma ina qerebšun aškun
ina arkât ūmē ina ūmē ṣâti rubû arkû ina šarrāni mārīya anhūssu luddiš mušarû šiṭir šumiya līmurma nīqa liqqi šamnī lipšuš šumī itti šumešu lišṭur ana ašrišu lutēr Ninurta apil Enlil ikribīšu išemme
Abu UD.5.KAM līmu Nabu-beli-uṣur šakin māti Dur-Šarrukka
Ayyaru UD.18.KAM līmu Nabu-beli-uṣur šakin māti Dur-Šarrukka adê ina muhhi Aššur-bani-apli mār šarri rabû ša bīt ridûte šaknu
