ana Nanaya šarrat Uruk bēlti rabīti bēltišu
Ehiliana bīt papāh Nanaya bēltiya ša Nazi-Maruttaš šar Babili īpušu Eriba-Marduk šar Babili ukeššû labāriš illikma maqitti irši ašrātišu ašteʾe ina agurrī utūni elletim maqittašu akšir qātī Nanaya bēltiya aṣbatma ana qerbišu ušērib šubat dārât ušarme
šipir šâšu Nanaya hadîš ina naplusiša yâti Aššur-ahu-iddina šar māt Aššur šar Babili amāt damiqtiya ina mahar Nabu bēliya liššakin šaptušša
Aššur-ahu-iddina šar māt Aššur šakkanak Babili šar māt Šumeri u Akkadi mušteʾʾû ašrāt ilāni rabûti bānû bīt Aššur ēpiš Esagil u Babili muddiš Eanna mušaklil ešrēt kullat māhāzī ša ina qerbišina ištakkanu simāti kāšid ultu tâmtim elīti adi tâmtim šaplīti ša gimir malikī ušaknišu šēpuššu mār Sin-ahhe-eriba šar māt Aššur mār Šarru-ukin šar māt Aššur šakkanak Babili šar māt Šumeri u Akkadi
ša šumī šaṭru ina šipir nikilti ipaššiṭu mušarûya iʾabbat lū ašaršu unakkaru Nanaya aggiš likkilmešuma šumšu zēršu luhalliq
