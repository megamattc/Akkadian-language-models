ana Enlil bēl mātāti ša lā innennû qibītsu x x x ša lā uštamsaku ṣīt pîšu x x ilāni šu-ta-x x x-su x ša lā x x malku x DU x bēli rabî bēlišu
inūšu ša Ekur bīt Enlil bēl mātāti bēliya ša šarri mahar īpušu labāriš illikma iqūpu igārātišu ašrātišu ašteʾe maqittašu assuh temmēnšu uṣabbima kīma simātišu labīrāti ina šipir Kulla arṣip ušaklil kīma šadî rēšīšu ulli
ana šatti Enlil ilu tukultiya epšētiya hadîš lippalisma amāt damiqtiya liššakin šaptuššu balāṭ ūmē rūqūti šebê littūtu ṭūb šīr u hūd libbi lišīm šīmātī
matīma ina ahrât ūmē rubû arkû ša x x x maqitti iraššû ašrātišu lišteʾe maqittašu likšir mušarû šiṭir šumiya šamna lipšuš nīqa liqqi ina ašrišu liškun x x x ūmē urappaš kimtī
ša mušarû šiṭir šumiya ina šipir nikilti ibbatu lū ašaršu unakkaru Enlil x aggiš likkilmešuma šīmāt lemuttim lišīmšu šumšu u zēršu ina māt lihalliqma ai iršišu rēmu
Aššur-ahu-iddina šarru rabû šarru dannu šar kiššati šar māt Aššur šar kibrāt erbetti šakkanak Babili šar māt Šumeri u Akkadi itût kūn libbi Enlil ša ultu ṣeherišu ana Aššur Enlil Sin Šamaš Adad Marduk Nabu Nergal u ilāni rabûti bēlīšu ittakluma nizmatsu ušakšidūš īmuru danānšun ana nuhhu libbi ilūtišunu u nuppuš kabattišunu ṣillašunu dārû itruṣū elišu ina emūq Aššur Enlil Bel u mār Bel ilāni tiklīšu kullat mātāti ibēluma gimir malikū ušaknišu šēpuššu bānû bīt Aššur muddiš Ekur ēpiš Esagil u Babili mušaklil ešrēti u māhāzū mukīn sattukku šarru ša ina ūmē palêšu bēlu rabû Marduk ana Babili salīmu iršû ina Esagil ēkallišu irmû šubatsu Anum rabû ana ālišu Deri u bītišu Edimgalkalama ušēribuma ušēšibu parak dārâti ilāni mātāti šallūtu šukuttašunu uddišma ultu qereb māt Aššur ana ašrišunu utēršunūtima ukinnu isquššun rubû enqu itpēšu hāsis kal šipri ša ina māhāzū rabûti simāti ištakkanu uštēširu šuluhhu mār Sin-ahhe-eriba šar kiššati šar māt Aššur mār Šarru-ukin šar māt Aššur šakkanak Babili šar māt Šumeri u Akkadi līplīpi dārû ša Bel-bani mār Adasi šar māt Aššur perʾu Baltil šūquru zēr šarrūtu kisitti ṣâti
