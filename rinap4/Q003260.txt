x palû x
Arza ša pāṭi nahal Muṣur akšudma Asuhili šarrašu adi mālikīšu birētu addima x x kabitti ana māt Aššur ūrâ ina ṭēhi abulli qabli āl ša Ninua kīma šahî arkusšu ina libbi ušēšibšu
Nabu-zer-kitti-lišer bārānû nabalkattānu alāk ummānīya išmema ana Elamti šēlabiš innabit aššu māmīt ilāni rabûti ša ētiqu Aššur Sin Šamaš Bel u Nabu anna kabtu ēmidaššuma qereb Elamti inārūš ina kakki Naʾid-Marduk ahušu epšēt lemuttim ša ana ahišu qereb Elamti ēteppušū ēmurma ana šūzub napištišu ultu qereb Elamti innabtamma ana māt Aššur adi mahriya illik Naʾid-Marduk u Ummangaš ahušu aršišunūti rēmu māt tâmtim ušadgil pānuššu biltu u mandatti bēlūtiya šattišam lā naparkâ ēmidsu
Bel-iqiša mār Bunnanni Gambulaya ša ana 12 bēru qereb agammē appārī šitkunu šubtu puluhti Aššur šar ilāni u melamme bēlūtiya ishupšuma hattu ramānišu imqutsuma biltu u mandattu bēlūtiya šattišam lā naparkâ ina x x adi mahriya ublamma rēmu aršišuma ušarhissuma Ša-pi-Bel āl dannūtišu dannassu udanninma šâšu adi ṣābī qaštišu ina libbi ušēlišuma kīma dalti ina pān Elamti ēdilšu
x-ar-za-a pa-ri-ku x x Abdi-milkute šar Ṣidunni x Sand-uarri šar Kundi Sissu x x x x x
Haza-il melamme bēlūtiya ishupšuma itti hurāṣi kaspi nisiqti abnī tāmartišu kabittu ana Ninua adi mahriya ublamma unaššiq šēpīya 65 gammalī 10 imērī eli maddatti abiya uraddima ēmissu arka Haza-il šīmtu ūbilšuma Iaʾuta māršu ina kussîšu ūšibma 10 manê hurāṣu 1 līm abnī bērūte 50 gammalī 1 mē kunzī riqqī eli mandatti abišu uraddema ēmissu Uabu šar x ana epēš šarrūti Arubu kalîšu eli Iaʾuta ušbalkitma
anāku Aššur-ahu-iddina ša kittu irammuma ṣaliptu ikkibšu ṣābī qašti sisê emūqī ana nārārūtu Iaʾuta ašpur unīhma ušakmesa šapalšu Uabu adi mali ṣābī ša issišu birētu addima ūrâ ina lēt šumēli abulli qabli āli ša Nina arkusšunūti
