                  
ēkal Aššur-ahu-iddina šarru rabû šarru dannu šar kiššati šar māt Aššur šakkanak Babili šar māt Šumeri u Akkadi mār Sin-ahhe-eriba šar māt Aššur mār Šarru-ukin šar māt Aššur šar ša ina tukulti Aššur Sin Šamaš Nabu Marduk Ištar ša Ninua Ištar ša Arba-ili ilāni rabûti bēlīšu ultu ṣīt šamši adi ereb šamši ittallakuma māhira lā īšû
kāšid Ṣidunni ša ina qabal tâmtim sāpinu gimir dadmēšu dūršu u šubatsu assuhma qereb tâmtim addima ašar maškanišu uhalliq Abdi-milkutti šarrašu ša lapān kakkīya ina qabal tâmtim innabtu kīma nūni ultu qereb tâmtim abāršuma akkisa qaqqassu nakmu makkūršu hurāṣu kaspu abnī aqartu mašak pīri šinni pīri ušû taskarinnu lubulti birmi u kitî mimma šumšu niṣirti ēkallišu ana muʾuddê ašlula nišīšu rapšāte ša nība lā īšâ alpī u ṣēnī imērī ābuka ana qereb māt Aššur upahhirma šarrāni Hatti u ahi tâmtim kalîšunu ina ašri šanîmma āla ušēpišma Kar-Aššur-ahu-iddina attabi nibītsu nišī hubut qaštiya ša šadî u tâmtim ṣīt šamši ina libbi ušēšib šūt rēšiya pīhāti elišunu aškun
u Sand-uarri šar Kundi Sissu nakru akṣu lā pālih bēlūtiya ša ilāni umašširuma ana šadî marṣūti ittakil u Abdi-milkuti šar Ṣidunni ana rēṣūtišu iškunma nīš ilāni rabûti ana ahāmeš izkurūma ana emūqīšun ittaklū anāku ana Aššur bēliya attakilma kīma iṣṣūri ultu qereb šadî abāršuma akkisa qaqqassu aššu danān Aššur bēliya nišī kullumimma qaqqadāt Sand-uarri u Abdi-milkutti ina kišādī rabûtišun ālulma itti nārī u sammî ina rebēt Ninua ētettiq
šālil Arza ša pāṭi nahal Muṣur ša Asuhili šarrašu adi mālikēšu birētu addima ana māt Aššur ūrâ ina ṭēhi abulli qabal āli ša Ninua itti asi kalbi u šahî ušēšibšunūti kamîš
u Teušpa Gimirraya ummān-manda ša ašaršu rūqu ina erṣetim Hubušna adi gimir ummānīšu urassiba ina kakki
dāʾiš Parnaki nakru akṣi āšibūte Til-Aššurri ša ina pî nišī Mehranu Pittanu inambû zikiršun
musappih nišī Mannaya Qutu lā sanqu ša ummānāti Išpakaia Ašguzaya kitru lā mušēzibišu ināru ina kakki
ṭārid Nabu-zer-kitti-lišer mār Marduk-apla-iddina ša ana šar Elamti ittakluma lā ušēzibu napšātsu Naʾid-Marduk ahušu aššu epēš ardūtiya ultu qereb Elamti innabtamma ana Ninua āl bēlūtiya illikamma unaššiq šēpīya māt tâmtim ana sihirtiša ridût ahišu ušadgil pānuššu
nabiʾ Bit-Dakkurri ša qereb Kaldi ayyāb Babili kāmû Šamaš-ibni šarrašu ishappu habbilu lā pālihu zikrī bēl bēlī ša eqlēt mārī Babili u Barsipa ina parikti itbaluma aššu anāku puluhti Bel u Nabu īdû eqlēti šināti utērma pān mārī Babili u Barsipa ušadgil Nabu-šallim mār Balassu ina kussîšu ušēšibma išâṭa abšānī
Adummutu āl dannūti Aribi ša Sin-ahhe-eriba šar māt Aššur abu bānûya ikšuduma būšašu makkūršu ilānišu adi Apkallati šarrat Aribi išlulamma ana māt Aššur ilqâ Haza-il šar Aribi itti tāmartišu kabitti ana Ninua āl bēlūtiya illikamma unaššiq šēpīya aššu nadān ilānišu uṣallânnima rēmu aršišuma ilāni šâtunu anhūssunu uddišma danān Aššur bēliya u šiṭir šumiya elišunu ušašṭirma utērma addinšu Tabuʾa tarbīt ēkalliya ana šarrūti elišunu aškunma itti ilāniša ana mātiša utērši
kābis kišādi nišī Hilakki šaddûʾa āšibūte huršānī ša ṭēhi Tabal ša eli šadîšun ittakluma ultu ūmē pāni lā iknušū ana nīri 21 ālānišun adi ālāni ṣehrūti ša limētišunu alme akšud ašlula šallatsun appul aqqur ina gīri aqmu sittūtišunu ša hiṭṭu u gullultu lā īšû kabtu nīr bēlūtiya ēmidsunūti
65 gammalī eli maddatti abiya mahrīti uraddima ukīn ṣēruššu arka Haza-il šīmtu ūbilšuma Iaʾlu māršu ina kussîšu ušēšibma 10 manê hurāṣu 1 līm abnī bērūti 50 gammalī 1 līm kunzī riqqī eli maddatti abišu uraddima ēmidsu
Bel-iqiša mār Bunnanni Gambulaya ša ina 12 bēru qaqqaru ina mê u appārī kīma nūni šitkunu šubtu ina qibīt Aššur bēliya hattu imqutsuma kī ṭēmi ramānišu biltu u mandattu gumāhī šuklulūti ṣamādāni parê peṣûti ultu Elamti ilqâ ana Ninua adi mahriya ūbilamma unaššiq šēpīya rēmu aršišuma ušarhissu libbu Ša-pi-Bel āl dannūtišu dannassu udanninma šâšu adi ṣābī qaštišu ina libbi ušēlišuma kīma dalti ina pān Elamti ēdilšu
Patušarra nagû ša itê bīt ṭabti ša qereb Madaya rūqūti ša pāṭi Bikni šaddî uqnî ša ina šarrāni abbīya mamma lā ikbusū erṣetim mātišun Šidir-parna E-parna bēl ālāni dannūti ša lā kitnušū ana nīri šâšunu adi nišīšunu sisê rukūbišunu alpī ṣēnī imērī udurī šallassun kabittu ašlula ana māt Aššur
Bazu nagû ša ašaršu rūqu mišīt nābali qaqqar ṭabti ašar ṣumāmi 1 mē 40 bēru qaqqar bāṣi puqutti u šinni ṣabīti 20 bēru qaqqar ṣerrū u zuqiqīpū ša kīma kulbābī malû ugāru 20 bēru Hazu šaddî sangilimud ana arkiya umašširma ētiq ša ultu ūmē ullûti lā illiku šar pāni mahriya ina qibīt Aššur bēliya ina qerbišu šalṭāniš attallak 8 šarrāni ša qereb nagê šuātu adūk ilānišunu būšašunu makkūršunu nišīšunu ašlula ana qereb māt Aššur Laiale šar Yadiʾ ša ultu lapān kakkīya ipparšidu šallat ilānišu išmema ana Ninua āl bēlūtiya adi mahriya illikamma unaššiq šēpīya rēmu aršišuma aqtabišu ahulap ilānišu ša ašlula danān Aššur bēliya elišunu ašṭurma utērma addinšu nagê Bazi šuātu ušadgil pānuššu biltu mandattu bēlūtiya ukīn ṣēruššu
Uppis bēl āli ša Paritakka Zanasana bēl āli ša Partukka Ramateia bēl āli ša Urakazabarna Madaya ša ašaršunu rūqu ša ina tarṣi šarrāni abbīya erṣetim māt Aššur lā ibbalkitūnimma lā ikbusū qaqqarša puluhtu rašubbat Aššur bēliya ishupšunūtima mūrnisqī rabûti uqnî hīp šaddîšu ana Ninua āl bēlūtiya iššûnimma unaššiqū šēpīya aššu bēl ālāni ša qātu idkûšunūti bēlūtī uṣallûma ērišūinni kitru šūt rēšīya pīḫāti ša pāṭi mātišun ittišunu umaʾʾerma nišī āšibūte ālāni šâtunu ikbusūma ušakniššu šēpuššun biltu mandattu bēlūtiya šattišamma ukīn ṣēruššun
ultu Aššur Šamaš Bel u Nabu Ištar ša Ninua Ištar ša Arba-ili eli nakirīya ina līti ušazizzūnima amṣû mala libbiya ina kišitti nakiri šadlūti ša ina tukulti ilāni rabûti bēlīya ikšudā qātāya ešrēt māhāzī ša māt Aššur u māt Akkadi ušēpišma kaspu hurāṣu uzaʾʾinma unammera kīma ūme
ina ūmešuma ēkal māšarti ša qereb Nina ša šarrāni ālik mahri abbīya ušēpišu ana šūtešur karāši paqādi mūrnisqī parê narkabāti tillū unūt tāhāzi u šallat nakiri gimir mimma šumšu ša Aššur šar ilāni ana ešqī šarrūtiya išruka ana šitmur sisê šitamduh narkabāti ašru šuātu imīṣannima nišī mātāti hubut qaštiya allu tupšikku ušaššišunūtima ilbinū libittu egalturrâ šuātu ana sihirtiša aqqurma qaqqaru maʾdu kīma atartimma ultu libbi eqlēti abtuqma eliša uraddi ina pīli aban šadî danni tamlâ ušmalli
adkema 22 šarrāni Hatti ša ahi tâmtim u qabal tâmtim kalîšunu umaʾʾeršunūtima gušūrī rabûti timmē ṣīrūti adappī erēni šurmēni ultu qereb Sirara Labnana lamassāti apsasāti askuppāti agurrī ša gišnugalli pendê turminâ turminabandâ engisâ alallum girim hilibê ultu qereb huršānī ašar nabnītišunu ana hišihti ēkalliya marṣiš pašqiš ana Ninua ušaldidūni
ina arhi šemê ūmu mitgāri eli tamlê šuātu ēkallāti rabbâti ana mūšab bēlūtiya abtani ṣēruššu bīt danni ša 95 ina ammati rabītim mūraku 31 ina ammati rabītim rupšu ša ina šarrāni ālik mahri abbīya mamma lā ēpušu anāku ēpuš gušūrī erēni ṣīrūti ušatriṣa eliša dalāt šurmēni ša erēssina ṭāba meser kaspi u siparri urakkisma urattâ bābāniša
šēdī u lamassī ša abnī ša kī pî šiknišunu irti lemni utarru nāṣir kibsī mušallimu tallakti šarri bānîšunu imna u šumēla ušaṣbita šigaršin ēkal pīli u erēni šutēmudūte ana multaʾʾûti bēlūtiya nakliš ušēpiš lamassāti erî maššāti ša ahennâ pāna u arka inaṭṭalā kilattān qerebša ulziz
timmē erēni ṣīrūti adappī kulūl bābānišin ēmid sihirti ēkalli šâtu nēbehu pašqu ša ṣurri uqnî ušēpišma ušalmâ kilīliš sellu matgiqu kīma manzât ušashira gimir bābāni sikkāt kaspi ebbi u siparri namri urattâ qerebša danān Aššur bēliya ša ina mātāti nakrāti ēteppuša ina šipir urrākūte ēsiqa qerebša
kirimahhu tamšīl Hamanim ša kalâ riqqī u iṣṣī hurrušu itâša ēmid kisallaša magal urabbima tallaktaša maʾdiš urappiš ana mašqīt sisê qerebša pattu ušēšeramma ušahbiba atappiš
Aššur Ištar ša Ninua ilāni māt Aššur kalîšunu ina qerbiša aqrema nīqī tašrihti ebbūti maharšun aqqima ušamhira kadrâya ilāni šâtunu ina kūn libbišunu iktarrabū šarrūtī rabûti nišī mātiya kalîšunu ina takulti u qerēti ina paššur tašīlāti qerebša ušēšibma ušāliṣa nupāršun karānī kurunnu amkira šurrašun rūštu igulâ muhhašunu ušašqi
ina qibīt Aššur šar ilāni u ilāni māt Aššur kalîšunu ina ṭūb šīrī hūd libbi nummur kabatti šebê littūti qerebša dāriš lurmema lušbâ lalâša ina zagmukki arhi rēštî kullat mūrnisqī parê imērī gammalī tillī unūt tāhāzi gimir ummānī šallat nakiri šattišamma lā naparkâ lupqida qerebša ina qereb ēkalli šâtu šēd dumqi lamassi dumqi nāṣir kibsī šarrūtiya muhaddû kabattiya dāriš lištabrû ai ipparkû idāša
ēkallu šuātu ultu uššīša adi gabadibbīša arṣip ušaklilma lulê umalli Ešgalšiddudua ēkallu pāqidat kalāma azkura nibītsa
Ayyaru UD.22.KAM līmu Banba sukkallu šanû
ina Abu UD.18.KAM x
