x x x ana bēltiša ul išemme ilānišina ībukāma imēšā ištaršin parṣīšina umašširāma šanâtimma irkabā x hiṭītu šuršû asakku aklu x sattukku ušabṭalū ušabšû rikiltu ana būšu Esaggil u mār Babili qāssunu ūbilūma imšuʾū būšīšu hurāṣu kaspu abnī ša qereb ēkurri ana Elamti ipšurū mahīriš
ina šamê u erṣetim idātu lemuttim magal ittanabšâ ša halāq mithartim harrān šūt Enlil harrān šūt Anu harrān šūt Ea manzāssunu ulamminū uštanaklamū ittāti šalputti x x KI mithāriš ittanakkirā idātiša
Arahti nār hegalli agû šamru edû ezzu mīlu kaššu tamšīl abūbi ibbablamma āla šubatsu ešrētišu mê ušbīʾma ušēmi ušalliš ilāni u ištarāti āšib libbišu iṣṣūriš ipparšuma ēlû šamāmeš šēdū lamassū x ipparšiddūma ittanamgišū ahâti nišī āšib libbišu ašar šanâmma innarqūma ina erṣet lā idû ēhuzū puzrāte
adi ūmē imlû libbi bēli rabê Marduk inūhuma ana māti ša ēninu iršû salīmu 70 šanāti imlû x 11 šanāti ešṭurma rēmu iršima iqtabi ahulap
yâti Aššur-ahu-iddinam x mūdû puluhti ilūtišu rabīti ina rēš šarrūtiya ina mahrê palêya ša ina kussî šangûti ūšibuma agê bēlūtī āpirumma x iššaknānimma ša šūšub āli u bīti uštanaklamanni damiqtu idāti
x Enlil ippalisma ēziz libbašu kabattuš iṣṣarih Enlil ilāni bēl mātāti ana sapāh māti u nišī iktapud lemuttu ana sapān māti u hulluq nišīša libbuš ēzizma arrat marušti iššakin ina pîšu
ana annišunu kēnu atkalma adkema gimir ummānīya u Karduniaš tupšikku ēmida allu ušatrikšunūti ina šamni ṭābi dišpi himēti kurunni muttinni šikar šadî ablula tarahhuš ina nalbanāt musukkanni šanat ana nēriša ušalbina libittuš mārī ummānī enqūte šitimgallī lēʾûti mukinnu gišhurrī ištēniš upahhirma
ša Esaggil ēkal ilāni uššīšu addima ukīn libnāssu x ušakkila nikiltuš tamšīl šiṭrišu eṣṣira iṣratsu
x ina asli rabīti kī gišhurrišu mahrî mišihtašu amšuh x temmēnšu kīma šupuk šadî danni udannin x x-lu-ti kīma ša ūmē pāni šikittašu abni x
Neberu muttanbiṭu pāris purussê māt Akkadi ina Simanu uqarribma ašar šamaš ultappâ izziz baʾil zīmušu sāmu x zunnī ṭahdūti mīlī sadrūti ina māt Akkadi ittabšâ uštašnima ina pīt bābi ašar niṣirti ikšudamma ina šubtišu ikūn
Etemenanki ziqqurratu ašlu ṣuppān šiddu ašlu ṣuppān pūtu kīma mahrîmma ēpuš
x ilāni rabûti u Kulla bēl uššī libitti nīqī ellūti aqqi x.A karāni kurunni uššīšun addima ukīn temmēnšun
ušēpišma narê x ṣallamti tanitti bēli rabê bēliya x qerebšun ašṭurma aštakkana qerebšun x pelludêšu šūqurūti ana ašrišunu utērma x aškun x x x x x x
x x x x
aššu līti šakānu gāmerūtu epēši giskimma damiqtim ušaklima ša erēb Esaggil arhišamma Sin Šamaš ina tāmartišunu ša udduš ilāni šuklul ešrēt māhāzī kutunni palêya šuršudu kussî šangûtiya annu kēnu ētappalū ahāmeš
ina uzni rapašti hasissi palkê ša išruka apkal ilāni rubû Nudimmud ana šūšub āli šâšu udduš ešrētišu nummur māhāzī ina uzniya ibšima uštābil kabattī ana epēš šipri šuāti
ašhut akkudma ša Šamaš Adad Marduk dikuggal ilāni bēlīya aktamis maharšun ina mākalti bārûti idāti damqātim iššaknūnimma ša šūšub āli udduš Esaggil ušašṭirū amūtī
