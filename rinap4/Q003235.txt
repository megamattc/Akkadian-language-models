   
x x x x x ušaṣriha sipittu labbiš annadirma iṣṣarih kabattī aššu epēš šarrūti bīt abiya arpisa rittīya ana Aššur Sin Šamaš Bel Nabu u Nergal Ištar ša Ninua Ištar ša Arba-ili qātī aššima imgurū qibīti ina annišunu kēnim šīr takilti ištapparūnimma alik lā kalâtā idāka nittallakma ninâra gārêka
x x x x x x x x qereb Elamti inārūš ina kakki Naʾid-Marduk ahušu epšēt Elamti ša ana ahišu ēteppušū ēmurma ultu Elamti innabtamma ana epēš ardūtiya ana māt Aššur illikamma uṣallâ bēlūtī māt tâmtim ana sihirtiša ridût ahišu ušadgil pānuššu šattišam lā naparkâ itti tāmartišu kabitte ana Ninua āl bēlūtiya illikamma unaššaqa šēpīya
1-en ūme 2 ūme ul uqqi pān ummānīya ul adgul arkâya ul āmur piqitti sisê ṣimitti nīri u unūt tāhāziya ul āšur ṣidīt gerriya ul ašpuk šalgu kuṣṣu Šabaṭi dannat kuṣṣi ul ādur kīma urinni mupparši ana sakāp zāʾirīya aptâ idāya x x
ina šanê gerriya Abdi-milkutti šar Ṣidunni lā pālih bēlūtiya lā šemû zikir šaptīya ša eli tâmtim gallatim ittakluma islû nīr Aššur Ṣidunnu āl tuklātešu ša qereb tâmtim nadû abūbiš aspun dūršu u šubatsu assuhma qereb tâmtim addima ašar maškanišu uhalliq
Abdi-milkuttim šarrašu ša lapān kakkīya ina qabal tâmtim innabit ina qibīt Aššur bēliya kīma nūni ultu qereb tâmtim abāršuma akkisa qaqqassu aššassu mārīšu mārātišu nišī ēkallišu kaspu hurāṣu būšu u makkūru abnī aqartu lubulti birmi u kitî mimma šumšu niṣirti ēkallišu ana muʾuddê ašlula nišī rapšāte ša nība lā īšâ alpī ṣēnī imērī ana muʾuddê ābuka ana qereb māt Aššur upahhirma šarrāni Hatti u ahi tâmtim kalîšunu ina ašri šanîmma āla ušēpišma Kar-Aššur-ahu-iddina attabi nibītsu
Bit-Ṣupuri Sikku Giʾ Inimme Hildua Qartimme Biʾru Kilme Bitirume Sagu Ampa Bit-Gisimeya Birgiʾ Gambulu Dalaimme Isihimme ālāni ša limēt Ṣidunni ašar rîti u mašqīti bīt tuklātešu ša ina tukulti Aššur bēliya ikšudā qātāya nišī hubut qaštiya ša šadî u tâmtim ṣīt šamši ina libbi ušēšibma ana miṣir māt Aššur utēr nagû šuātu ana eššūte aṣbat šūt rēšiya ana pīhātūte elišunu aškunma biltu u mandattu eli ša mahrî uttirma ēmidsu
u Sand-uarri šar Kundi u Sissu nakru akṣu lā pālih bēlūteya ša ilāni umašširuma ana šadî marṣūti ittakil šū Abdi-milkutti šar Ṣidunni ana rēṣūti ahāmeš iššaknūma nīš ilānišunu itti ahāmeš izkurūma ana emūqī ramānišunu ittaklū anāku ana Aššur Sin Šamaš Bel u Nabu ilāni rabûti bēlīya attakilma nītu almešuma kīma iṣṣūri ultu qereb šadê abāršuma akkisa qaqqassu ina Tašriti qaqqad Abdi-milkutti ina Addari qaqqad Sand-uarri ina 1-et šatti unakkisma mahrû lā uhhirma x
būšašu makkūršu ilānišu adi Apkallatu šarrat Aribi išlulamma ana māt Aššur ilqâ Haza-il šar Aribi itti tāmartešu kabitte ana Ninua āl bēlūtiya illikamma unaššiq šēpīya aššu nadān ilānišu uṣallânnima rēmu aršišuma Atar-samayin Daya Nuhaya Ruldawu Abirillu Atar-quruma ilāni ša Aribi anhūssunu uddišma danān Aššur bēliya u šiṭir šumiya elišunu ašṭurma utērma addinšu Tabuʾa tarbīt ēkal abiya ana šarrūti elišunu aškunma itti ilāniša ana mātiša utērši
65 gammalī 10 imērī eli maddatti mahrīti uraddima ukīn ṣēruššu Haza-il šīmtu ūbilšuma Iataʾ māršu ina kussîšu ušēšibma 10 manê hurāṣu 1 mē abnī bērūte 50 gammalī 1 mē kunzī riqqī eli mandatti abišu uraddima ēmidsu arka Uabu ana epēš šarrūti Arubu kalîšu eli Iataʾ ušbalkitma
anāku Aššur-ahu-iddina šar māt Aššur šar kibrāt erbette ša kittu irammuma ṣaliptu ikkibšu ṣābī tāhāziya ana nārārūti Iataʾ ašpurma Arubu kalîšu ikbusūma Uabu adi ṣābī ša issišu birētu iddûma ūbilūnimma šigaru aškunšunūtima ina lēt bābiya arkusšunūti
Uppis bēl āli ša Partakka Zanasana bēl āli ša Partukka Ramateia bēl āli ša Urakazabarna Madaya ša ašaršunu rūqu ša ina šarrāni abbīya miṣir māt Aššur lā ibbalkitūnimma lā ikbusū qaqqarša pulhi melamme ša Aššur bēliya ishupšunūti mūrnisqī rabûti takkas uqnî hīp šaddîšu ana Ninua āl bēlūtiya iššûnimma x
