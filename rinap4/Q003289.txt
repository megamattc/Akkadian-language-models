u Teušpa Gimiraya ina erṣetim Hubušna adi gimir ummānišu urassib ina kakkī akšud Ṣidunu ša ina qabal tâmtim Abdi-milkutti šarrašu kīma nūni abāršuma akkis qaqqassu akšud Arza ša itê āl nahal Muṣur Asuhili šarrašu birētu addima alqâšu ana māt Aššur akšud Basu nagû ša ašaršu rūqu eli Qana šar Tilmun mandattu bēlūtiya ukīn
šarrāni pīḫāti šaknūti rab kārī ina muhhi mātātišunu aškunma nīri Aššur bēliya ēmidsunūti sattukkī ginû ana Aššur u ilāni rabûti bēlīya ukīn dārišam biltu mandattu bēlūtiya šattišamma lā naparkâ ēmidšunūti išūṭū abšānī
ina ūmešuma bīt Aššur mahrû ša Salmanu-ašared mār Adad-narari mār Arik-deni-ili abī ina pāni ēpušu anhūta labīrūta illikuma bītu šuātu aqqur dannassu akšud uššēšu ina pīli aban šadî danni kīma kiṣir šadî armi ultu uššēšu adi gabadibbīšu arṣip ušaklil gušūrī erēni ṣīrūti tarbīt Sirara ša ina mētiq gerriya akkisu elišu uṣallil
dalāt šurmēni ša irīssina ṭābu meser hurāṣi urakkisma urattâ bābānišu atman Aššur bēliya hurāṣu uhhiz lahmē kurībī ša ṣāriri ruššû idi ana idi ulziz bīt papāh Aššur bēliya ṣalmī hurāṣi binût apsî imna u šumēla ulziz igārāti hurāṣu kīma sīri asīr
akšud Šubria ana pāṭ gimrišu Ik-Teššup šarrašu lā šemû amāt qibītiya anīr ina kakki akšud Ṣurru ša qabal tâmtim Baʾalu šarrašu ša ana Tarqu šar Kusi ittakluma gimir ālānišu būšašu ēkimšu akšud Muṣur Paturisi u Kusi Tarqu šarrašu hamšīšu ina mulmullī amhassuma gimir mātišu abēl
ašpur šarrāni ša qabal tâmtim kalîšunu ultu Yadanana Yaman adi Tarsisi ana šēpīya iknušū bilassun kabittu amhur eli malkī ša kibrāt erbettim lītu aštakkanma eli kullat nakirī asluha imat mūti hurāṣu kaspu būšu makkūru nišī ṣeher rabi sisê alpī ṣēnī šallatsun kabittu ša lā nība īšû ašlula ana māt Aššur
parak šīmāti parakku ṣīru ša Aššur ina qerbišu erammû šīmāt šamê u erṣetim išīmū ša šarrāni abbīya agurrī šūpûšuma zahalû litbušū ina 3 šūš bilti pitiq išmarê nakliš ušēpiš ṣalam šarrūtiya musappû ilūtišun mūterriš balāṭiya u ṣalam Aššur-bani-apli mār ridûtiya abtani ṣēruššu 2
kusarikkī šutātûte ša pānišunu pānu u arka inaṭṭalū adappī kulūl bābi našû ša erî namri aptiqma bāb harrān šūt Enlil ulziz 2 abūb nadrūtu ina šipir ummânūte nakliš ušēpišma bāb šarrūti imna u šumēla ušaṣbita šigaru abūbī maššê pitiq zahalê ebbi x x bāb kamsū Igigi ulziz
ina šatti šuātu Esagil ēkal ilāni Imgur-Enlil dūršu Nemet-Enlil šalhûšu ultu uššēšu adi naburrēšu eššiš ušēpišma eli ša mahrê maʾdiš uttir
Bel u Beltiya ilāni murtâmē kī ṭēmešunu ina qereb Aššur ibbanûma ina Ehursaggalkurkurra kēniš immaldū Belet-Babili Ea Mandanu ina qereb Aššur ašar nabnīt ilāni innepšūma ušaklila nabnīssun ina 50.AM₃ bilat ṣāriru ruššê nabnīt Aralli eper šaddîšu ša ana šipri lā patqu ušarrih gattašun tiqni ṣīrūtu šukuttu aqartu ša ana bēlūtišun mādiš šūlukatma kišādsun utaqqinma umallâ iratsun
innešrūma ultu qereb Ehursaggalkurkurra kīma Šamaš ana māti namriš ittaṣû harrān Šuanna iṣbatū uruh tašīlti ultu Baltil adi kār Babili ana 10 UŠ.TA.AM₃ qaqqaru abru uttappiha ana bēri upalliqū lê marûti u anāku Aššur-ahu-iddina qāt ilūtišu rabīti ṣabtākuma x x x x x-ku-ha maharšu ina qereb Babili āl bītišunu hadîš ušēribšunūti
ina ṣippat kirê palgī mušarê ša Ekarzagina ašri elli ina šipir apkalli mīs pî pīt pî rimki tēlilte mahar kakkabāni šamê Ea Šamaš Asalluhi Belet-ili Kusu Ningirima Ninkura Ninagal Kusibanda Ninildu Ninzadim ērubū x x x x x x
