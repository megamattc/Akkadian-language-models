Aššur-ahu-iddina šarru rabû šarru dannu šar kiššat šar māt Aššur šakkanak Babili šar māt Šumeri u Akkadi nibīt Marduk Zer-banitu rēʾû kēnu migir Aššur u Mullissu šarru ša ultu ṣeherišu ana Nabu Tašmetum u Nanaya ittakluma ēmuru danānšun mār Sin-ahhe-eriba šarru rabû šarru dannu šar kiššat šar māt Aššur mār Šarru-ukin šarru rabû šarru dannu šar kiššat šar māt Aššur šakkanak Babili šar māt Šumeri u Akkadi līplīp Bel-bani zēru dārû ša durugšu Baltil
ina rēš šarrūtiya ina mahrî palêya ša ina kussî šarrūti rabîš ūšibu rēmēnû Marduk libbašu inūhma itti āli ša iznû salīmu irši Esaggil u Babili eššiš ušēpiš ṣalam ilāni rabûti uddiš ina šubtišunu ušarmâ šubat dārât bīt Aššur ušaklil ina kullat māhāzī aštakkanu simāte
ina ūmešuma Eniggidrukalamasuma bīt Nabu ša harê ša ašaršu ikkamruma emû tīlāniš ṣēr uššēšu lā innaṭalu lā uṣṣabbû nabnītsu anāku Aššur-ahu-iddina šar māt Aššur ša Aššur Sin Šamaš Bel Nabu ana šuklulu māhāzī udduše ešrēti iptû hasīsuš epēš Eniggidrukalamasuma
ina libbiya ibšima uštābil kabattī eprīšu kamrūte upattima šikittašu uṣṣabbima ahīṭ temmēnšu kī pî gišhurrišu mahrīte amšuhma ēdu libitti lā uraddi ina muhhi ina arhi šalme ūme šemê uššēšu addima ukīn libnāssu bītu šâšu ultu uššēšu adi gabadibbīšu arṣip ušaklil kīma ūme unammir šipru šâšu
Nabu aplu ṣīru hadîš lippalis ina kunni libbišu liktarrab šarrūtī haṭṭu išartu murappišat māti lišatmeh rittūʾa ana Aššur-bani-apli mār ridûtu māt Aššur u Šamaš-šuma-ukin mār ridûte Babili ahhī kilallān ṣīt libbiya šīmtu ṭābtu šīmtu damiqtu ša urruk ūmē palêšun naṣīr kussî šangûtišun lišīmū šīmātsun šarrūssun x x x x x x x ina kitti u mīšari lirdû mātī rubû kēnūtu Sin u Šamaš annu kēnu lītappalū ahāmeš
ana arkât ūmē ana ūmē ṣâti enūma bītu šâšu ennahuma labāriš illaku rubû arkû ša anhūssu uddašu šumiya šaṭru itti šumešu liškun Nabu aplu ṣīru nādin haṭṭi kussî palê ikribīšu išemme
ullânūʾa bēlu rabû Marduk itti Esaggil u Babili ēziz libbašu zenûtu irši nišīšu anna ulla ahāmeš ētappalā idabbubā lā šalimtu ana makkūr bēli rabî Marduk qāssunu ūbilūma ana Elamti iddinū ṭaʾtu epšētišina eli Marduk Zer-banitu imraṣāma iqbû sapāhšin eli āli mê ušbīʾma ušēme kišubbiš ilānišu ištarātišu ipridūma ēlû šamāmeš šubat āli innasihma ul innaṭal temmēnšu
