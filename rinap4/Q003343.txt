Aššur-ahu-iddina šar kiššati šar māt Aššur šakkanak Babili šar māt Šumeri u Akkadi rubû naʾdu pālih Nabu u Marduk
īgugma Enlil ilāni Marduk ana sapān māti hulluqu nišīša iktapud lemuttu Arahti nār hegalli mīlu gapšu tamšīl abūbi ibbablamma ālum šubatsu x ešrētišu mê ušbīʾma ušēme karmeš ilāni ištarāti āšib libbišu ēlû šamāmeš nišī āšib qerbišu ana ṣindi u birte zuʾʾuzu illiku rēšūtu
ullânūʾa ina palê šarri mahrê ina māt Šumeri u Akkadi ittabšâ idātu lemnētu nišī āšib libbišu anna ulla ahāmeš ētappalū idabbubā surrāti ana makkūr Esagil ēkal ilāni qāssunu ūbilūma hurāṣu kaspu nisiqti abnī ana Elamti ipšurū mahīriš
70 šanāti minût nidûtišu išṭurma rēmēnû Marduk surriš libbašu inūhma eliš ana šapliš ušbalkitma ana 11 šanāti ašābšu iqbi
yâti Aššur-ahu-iddina aššu epšēte šināti ana ašrišina turri ina puhur ahhīya rabûti kēniš tuttânnima ṣulūlka ṭāba taškunuma eliya kullat zāʾirīya abūbiš taspunuma gimir zāmânīya tanāruma tušakšidu nizmatī ana nuhhi libbi ilūtika rabīti šupšuh kabbatika rēʾût māt Aššur tumallû
ašhut akkud ša Šamaš Adad Marduk dikuggal ilāni bēlīya aktamis maharšun ina mākalti bārûti šīrī tukulti iššaknūnimma ša epēš Babili udduš Esagil ušašṭira amūtu
ina rēš šarrūtiya ina mahrê palêya ša ina kussî šarrūti rabîš ūšibu iššaknānimma idāt damqāti ina šamāmē qaqqari ištappara giskimmuš ana epēš šipri šuātu
ana annišunu kēnu atkalma adkema gimir ummānī u nišī Karduniaš sihirtiša allu ušatrikma ēmida tupšikki ina šamni ṭābi dišpu himēti kurunni šikar šadî elli ablula tarahhuš kudurru ina qaqqadiya aššima ušazbil ramānī ina nalbanāt šinni pīri ušî taskarinni musukkanni šanat ana nēriša ušalbina libittuš
Esagil ēkal ilāni u ešrētišu Babili āl kidinni Imgur-Enlil dūršu Nemet-Enlil šalhûšu ultu uššēšun adi naburrīšun eššiš ušēpiš ušarbi ušaqqi ušarrih
ṣalam ilāni rabûti uddiš ina parakkīšunu ušarmâ šubat dārâti sattukkīšunu baṭlūti ukīn
mārī Babili ša ana rēšūti šūlukū ana ṣindi u birte zuʾʾuzu upahhirma ana Babilaya amnu kidinnūssun eššiš aškun
