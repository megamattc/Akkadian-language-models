Aššur-ahu-iddina šar kiššati šar māt Aššur šakkanak Babili šar māt Šumeri u Akkadi rubû naʾdu pālih Nabu u Marduk
ullânūʾa bēlu rabû Marduk īgug irūmma itti Esaggil u Babili ēziz libbašu zenûte iršišu ina uggat libbišu u ṣarāh kabattišu Esaggil u Babili namûtu illikūma emû kišubbiš
ilānišu u ištarātišu ipridūma kiṣṣīšunu ēzibūma ēlû šamāmeš nišī āšib qerbišu ana ṣindi u birti zuʾʾuzu illiku rēšūta
yâti Aššur-ahu-iddina ardu pālih ilūtišu rabītim ana epēš Esagil u Babili udduš ilāni u ištarāti šuklul ešrēti mukīn sattukkī ina karšiya ušabši uštābila kabattī libbī arhuṣma epēšu aqbi
ina rēš šarrūtiya ina mahrê palêya ša ina kussî šarrūtu rabîš ūšibu bēlūt mātāti umallû qātūʾa libbi bēlu rabû Marduk inūhma ipšah kabattašu ana Esaggil u Babili ša īninu iršû salīmu
ina nalbanāt šinni pīri ušî taskarinni musukkanni šanat ana nēriša ušalbina libittuš Esaggil ēkal ilāni adi ešrētišu ultu uššēšu adi naburrīšu eššiš arṣip ušaklil eli ša ūmē pāni ušarbi ušaqqi ušarrih kīma šiṭir burummê ubannišu ana tabrât kiššat nišī lalâ ušmalli
ilāni u ištarāti āšib qerbišu uddiš ina parakkišunu ušarmâ šubat dārâti sattukkīšunu baṭlūti ukīn mimma šumšu unâti hišihti Esaggil u ešrētišu ša hurāṣi kaspi u siparri ušēpišma attadi qerebšun
nišī mātāti kišitti qātīya upahhirma allu tupšikku ušaššišunūtima ina šamni ṭābi dišpi himēti kurunni muttinnu šikar šadê elli ablula tarahhuš aššu ilūssu rabīte nišī kullumimma šupluhi bēlūtsu kudurru ina qaqqadiya aššima ušazbil ramānī
Babili aslum masnaqti ilāni Imgur-Enlil dūršu Nemet-Enlil šalhûšu ina šipir Kulla eššiš ušēpišma uzaqqir huršāniš
ēpiš Babili bānû Esaggil muddiš ilāni u ištarāti šuklulu ešrēti mukīn sattukkī mupahhir nišīšu saphāti anākuma
šipir epšētiya damqāti Enlil ilāni Marduk u Zer-banitu šarratu hadîš lippalsūma urruk ūmēya liqbû šumʾud šanātiya littasqarū naṣīr zēri šumdul nannābi ruppuš kimtī ṣurruš papalli lišīmū šīmātī ina qabli u tāhāzi kīma abi u ummi idāya littasharū lillikū rēṣūti kakkīya lišatbûma linārū ayyābīya
ēma libbī iqabbû likšudā qātāya ina līti kišitti qātīya ṣēriš nakirī lišzizanni gimir zāmânīya limīs kulbābiš išdī kussî šangûtiya uhummeš lišaršid itti temmēn Esaggil u Babili likīn palûya ilāni rabûti mala ina Babili irmû parakkī ana ūmē rūqūti liktarrabū šarrūtī kunnu palêya liqbû ana dūr dāri
ušēpišma narê kaspi hurāṣi uqnî gišnugalli ṣallamti pendê elallum pīli peṣî mušarê ṭiṭṭi ṣarpūti danān qarrādi rabî Marduk epšēt ītappušu liptāt qātīya qerebšunu ašṭur ina uššē aškun ana ṣât ūmē ēzib
ana arkât ūmē ana ūmē ṣâti ina šarrāni mārīya ša šar ilāni Marduk ana bēlūt māti u nišī inambû zikiršu mušarê šiṭir šumiya līmurma šamnī lipšuš nīqa liqqi ana ašrišu lutēr Marduk šar ilāni ikribīšu išemme
munakkir šiṭir šumiya musahhû simātiya pāsisu epišti bēlu rabê Marduk ina naphar malikī likkilmešuma šumšu zēršu ina māti lihalliqma ana ūmē ṣâti ai iršišu rēmē
šanat rēš šarrūti Aššur-ahu-iddina šar māt Aššur
