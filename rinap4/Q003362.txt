ana Ištar bēlti šurbûti etellet šamê u erṣetim qaritti ilāni šaruhti Ištar Uruk rubāti ṣīrti lēqâti paraṣ Anūtu ša rikis têrēti hammat rûmti tizqārti ša ana šarri migriša kēniš ippallasu palâšu ušalbaru išarrakuš danānu u līti šanunkat adnāti šaqûti ilāni āšibat Enirgalana ša qereb Eanna bēlet Uruk bēlti rabīti bēltišu
inūma Eanna bīt Anūtu narām Ištar bēltiya ša šar mahar īpušu labāriš illikma iqūpu igārātišu ašrātišu ašteʾe maqittašu assuh temmēnšu uṣabbima kīma simātišu labīrāti ina šipir Kulla arṣip ušaklil kīma šadî rēšīšu ulli
Ištar bēltu šurbûti šipir šuātu hadîš lippalisma amāt damiqtiya liššakin šaptušša muhhi kullat nakiri lišamrir kakkīya
matīma ina ahrât ūmē rubû arkû ša ina ūmē palêšu šipir šuātu innahuma maqitti iraššû ašrātišu lišteʾe maqittašu likšir mušarû šiṭir šumiya šamna lipšuš nīqa liqqi ina ašrišu liškun ikribīšu ilāni išemmû urrak ūmē urappaš kimtī
ša mušarû šiṭir šumiya ina šipir nikilti ibbatu lū ašaršu unakkaru Ištar bēltu rabīti aggiš likkilmešuma šumšu zēršu ina naphar mātāti lihalliq
Aššur-ahu-iddina šarru rabû šarru dannu šar kiššati šar māt Aššur šar kibrāt erbetti šakkanak Babili šar māt Šumeri u Akkadi tiriṣ qātī Aššur itût kūn libbi Enlil nibīt Marduk migir Irnini ša ultu ṣeherišu ana Aššur Anim Enlil Ea Sin Šamaš Adad Marduk Nabu Nergal u Ištar ilāni rabûti bēlīšu ittakluma nizmatsu ušakšidūš īmuru danānšun ana nuhhu libbi ilūtišunu u nuppuš kabattišunu ṣillašunu dārû itruṣū elišu ina emūq Aššur Bel mār Bel u Ištar ilāni tiklīšu kullat mātāti ibēluma gimir malikū ušaknišu šēpuššu bānû bīt Aššur ēpiš Esagil u Babili muddiš Eanna mušaklil ešrēti u māhāzū mukīn sattukku šarru ša ina ūmē palêšu bēlu rabû Marduk ana Babili salīmu iršû ina Esagil ēkallišu irmû šubatsu Anum rabû ana ālišu Deri u bītišu Edimgalkalama ušēribūma ušēšibu parakka dārâti ilāni mātāti ša ana māt Aššur ihīšūni šukuttašunu uddišma ultu qereb māt Aššur ana ašrišunu utēršunūtima ukīn isquššun rubû enqu itpēšu hāsis kal šipri ša ina māhāzū rabûti simāti ištakkanu uštēširu šuluhha mār Sin-ahhe-eriba šar kiššati šar māt Aššur mār Šarru-ukin šar māt Aššur šakkanak Babili šar māt Šumeru u Akkadi līplīpi dārû ša Bel-bani mār Adasi šar māt Aššur perʾu Baltil šūquru zēr šarrūtu kisitti ṣâti
