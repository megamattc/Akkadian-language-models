""
Aššur-ahu-iddina šarru rabû šarru dannu šar kiššati šar māt Aššur šakkanak Babili šar māt Šumeri u Akkadi rēʾû kīnu ša nišī dalhāti utaqqinuma ušēṣišināti nūru ša ilāni rabûti banû epēšu uddušu išrukū širiktuš bānû bīt Aššur ēpiš Esagil u Babili mušaklil māhāzī kalîšunu muddiš ṣalam ilāni rabûti ša ilāni mātāti šallūti ultu qereb māt Aššur ana ašrišunu uterru Egašankalama bīt Ištar ša Arba-ili bēltišu zahalâ ušalbišma unammeru kīma ūmē urmahhī anzê nāʾiri lahmē kurībī ša kaspi u erî ušēpišma nēreb bābāniša ulziz
ṭārid Nabu-zer-kit-lišer mār Marduk-apla-iddina nabiʾ Bit-Dakkurri ša qereb Kaldi ayyāb Babili kāmû Šamaš-ibni šarrašu ishappu hābilum Handasu Magalanu Alpiyana Dihranu Qatabuʾ Pade Uderu ālāni dannūti ša nagê Bazzi adi ālāni ṣehrūti ša limētišunu alme akšud ašlula šallatsun appul aqqur ina gīri aqmu
dāʾiš Parnaki nakru akṣu āšibūti Til-Aššurri ša ina pî nišī Mihranu Pittanu inambû zikiršu musappih nišī Mannaya Gutu lā sanqu Patušarri nagû ša itê bīt ṭabti ša qereb Madaya rūqūti ša pāṭi Bikni ša ina šarrāni abbīya mamma lā ikbusū erṣetim mātišun Šidir-parna E-parna bēl ālāni dannūti ša lā kitnušū ana nīri šâšunu adi nišīšunu šallatsun kabittu ašlula ana qereb māt Aššur
mār Sin-ahhe-eriba šar kiššati šar māt Aššur mār Šarru-ukin šar kiššati šar māt Aššur šakkanak Babili šar māt Šumeri u Akkade
ina ūmešuma egalturrû ša qereb Tarbiṣi ša ṣuhhurat šubatsa qaqqaru atru kīma atartimma eli mahrīti uraddima tamlâ ušmalli ēkallu ṣīrtu ša šubatsa magal rapšātu ana multaʾʾûti Aššur-bani-apli mār šarri rabî ša bīt ridûti mār narāmiya ša Aššur Sin Šamaš Bel Nabu Nergal Ištar ša Ninua Ištar ša Arba-ili šumšu izkurū ana epēš šarrūti ēkallu šuātu ultu uššīša adi gabadibbīša arṣip ušaklil gušūrī erēnī ṣīrūti tarbīt Hamanim ušatriṣa elišin dalāt šurmēni ša erēssi ṭāba urattâ bābānišin ana tabrât kiššat nišī lulê ušmalli
mušarû šiṭir šumiya u šiṭir šum Aššur-bani-apli mār šarri rabî ša bīt ridûti mār narāmiya ušašṭirma ina qerebša aškun
ultu šipri ēkalli šuātu agmuruma uqattû šipirša Nergal Laṣ āšibūti Tarbiṣi ina qerbiša aqrema nīqī takbitti ebbūti maharšun aqqima ušamhira kadrâya
Nergal Laṣ ikrib ūmē rūqūti šanāti ṭūb šīrī hūd libbi lišimmūinni u ana Aššur-bani-apli mār narāmiya lišrukū širiktuš
rubû arkû ina šarrāni mārīya ša Aššur u Ištar ana bēlūt nišī inambû zikiršu enūma ēkallu šâtu ilabbiruma innahu anhūssa luddiš mušarû šiṭir šumiya u šiṭir šum Aššur-bani-apli mār šarri rabî ša bīt ridûti mār narāmiya līmurma šamna lipšuš nīqa liqqi itti mušarê šiṭir šumšu liškun Nergal Laṣ ikribīšu išemmû
Ayyaru UD.18.KAM₂ limmu Nabu-belu-uṣur šakin māti Dur-Šarrukka kī adê ina muhhi Aššur-bani-apli mār šarri rabî ša bīt ridûti šaknūni
šarru ša ina tukulti Aššur Sin Šamaš Nabu Marduk Ištar ša Ninua Ištar ša Arba-ili ultu tâmtim elīti adi tâmtim šaplīti išariš ittallakuma kullat nakirrīšu u malkī lā kanšūtišu ušaknišu šēpuššu kāšid Ṣidunu ša ina qabal tâmtim nadû sāpin gimir dadmēšu šālil Arza ša itê nahal Muṣri ša Asuhili šarrašu adi mālikīšu birēti iddû ana māt Aššur ūrâ u Teušpa Gimiraya ina erṣetim Hubušna adi gimir ummānišu urassibu ina kakki kābis nišī Hilakki lā kanšūti
