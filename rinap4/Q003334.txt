Aššur-ahu-iddina šarru rabû šar kiššati šar māt Aššur šakkanak Babili šar māt Šumeri u Akkadi rēʾû kēnu migir bēl bēlī rubû naʾdu narām Zarpanitum šarratum ilat kal gimri šarru šahtu ša ultu ūmē ṣehrišu bēlūssunu putuqquma qurussunu dallu rēšu mutnennû ašri kanšu pālih ilūtišunu rabīti
inūšu ina palê šarri mahrî ina māt Šumeri u Akkadi ittabšâ idātu lemnētu nišī āšib libbišu anna ulla ahāmeš ītappalū idabbubā surrāti ilānišina ībukāma imēšā ištaršin parṣīšina īzibāma šanâtima irkabā ana makkūr Esagil ēkal ilāni ašar lā âri qāssunu ūbilūma hurāṣi kaspi nisiqti abnī ana Elamti ipšurū mahīriš
īgugma Enlil ilāni Marduk ana sapān māti hulluqu nišīša iktapud lemuttim Arahti nār hegalli agû ezzi edû šamru mīlu gapšu tamšīl abūbi ibbablamma ālam ešrētišu mê ušbīʾma ušēme karmeš ilāni u ištarāti āšib qerbišu iṣṣūriš ipparšuma ēlû šamāmeš nišī āšib libbišu ašar šanâmma innarqūma ina erṣetim lā idû ēhuzū marqīti 70 šanāti minûtu nidûtišu išṭurma rēmēnû Marduk surriš libbašu inūhma eliš ana šapliš ušbalkitma ana 11 šanāti ašābšu iqbi
yâti Aššur-ahu-iddina šar māt Aššur aššu epšēti šināti ana ašrišina turru ina puhur ahhēya rabûti kēniš tuttânnima ṣulūlka ṭābi taškunu eliya kullat zāʾirīya abūbiš taspunuma gimir zāmânīya tanāruma tušakšidu nizmata ana nuhhu libbi ilūtika rabīti šupšuh kabbatika rēʾût māt Aššur tumallû qātūʾa
ina rēš šarrūtiya ina mahrî palêya ša ina kussî šarrūtu rabîš ūšibu iššaknānimma idātu damqāti ina šamê u qaqqari ištappara giskimmuš ilāni zenûti sullumi ša epēš Babili udduš Esaggil uštanaklamū ittu damqu
Neberu muttanbiṭu pāris purussê māt Akkadi ina Simanu uqarribma ašar šamaš uštappâ izziz baʾil zīmušu sāmu uštašnima ina pīt bābi ašar niṣirti ikšudamma ina šubtišu ikūn
ana šuklul māhāzī udduš ešrēti šūtešur parṣī ša Esagil ēkal ilāni iqbâ epēšu arhišamma Sin u Šamaš ina tāmartišunu ša turri gimilli māt Akkadi anna kīnu ītappalū ahāmeš
ina uzni rapašti hasissi palkî ša išruka apkal ilāni rubû Nudimmud ana šūšub āli šâšu udduš ešrēti nummur māhāzī ina uznīya ibšima uštābil kabattu ana epēš šipri šuāti
ašhut akkud ša Šamaš Adad u Marduk dikuggal ilāni bēlēya aktamis maharšun ina mākalti bārûti šīrī tukulti iššaknūnimma ša epēš Babili udduš Esaggil ušašṭira amūtu
ina arhi šalme ūmu šemê ṣēr uššīšu mahrûtu ammati ul ašēṭ 1/2 ammati ul uttir kī pî gišhurrišu mahrīti attadi temmēnšu Esagil ēkal ilāni maṭlāt apsî tamšīl Ešarra mehrēt šubat Ea tamšīl Iku arṣip ušaklilma ana nikilti ušakkila ukīn mithartu gušūrī erēni ṣīrūti tarbīt Hamani šadî elli ušatriṣa tarānšu u QA x x
ana annišunu kēnu atkalma adkema gimir ummânīya u nišī Karduniaš ana sihirtiša allu ušatrikma ēmida tupšikku ina šamni ṭābi dišpi himēti kurunni muttinni šikar šadî elli ablula tarahhuš aššu ilūssu rabītum nišī kullumimma šupluhu bēlūtsu kudurru ina qaqqadiya aššima ušazbil ramānī ina nalbanāt musukkanni ušalbina libittuš mārī ummānī enqūte šitimgallī lēʾûte mukinni gišhurrī ištēniš upahhirma ašar maškan Esagil pān qaqqarišu upattima šikittašu āmur
haṭṭu iširtu murappišat māti šibirri ezzi mušakniš lā māgiri lišatmeh rittūʾa kakkīya lišatbûma linārū ayyābīya ina līti u kišitti qātī ṣēriš nakiri lišzizanni
zunnī u mīlī ešēr ebūri napāš Nisaba ṭuhdu u hegallu ina mātiya lišabšûma ligarrinū karê Nisaba
ušēpišma narê kaspi hurāṣi siparri uqnî gišnugalli ṣallamdu pendê alallum pīlu peṣû mušarê ṭiṭṭi ṣarpūtu lumāšē tamšīl šiṭir šumiya ēsiq ṣēruššun danān qarrādi rabî Marduk epšēt ēteppušu liptāt qātīya qerebšun ašṭur ina uššē aškun ana ṣât ūmē ēzib
ana arkât ūmu ana ūmē ṣâte ina šarrāni mārīya ša šar ilāni Marduk ana bēlūt māti u nišī inambû zikiršu mušarû šiṭir šumiya līmurma šamna lipšuš nīqa liqqi ana ašrišu lutēr Marduk šar ilāni ikribīšu išemmi
musukkanni erēni buṭni iṣṣī ellūti ana puttunni bīti markas igāri lā paṭāri simat Esaggil lā mašê itti libittu arṣip
ina ūmešuma ašar šubti rimīt Marduk Zer-banitu Nabu 16 ina ammati tamlû ušappilma akšuda mê nagbi ina kupri u agurru ultu eli mê urabbima šapalšu uššīšu ušāhiza Nudimmud arṣip ušēlâmma ana mūšab ilūtišu rabīti ašpuka šaddūāʾiš šubat Marduk Zer-banitu u Nabu abtani qerebšun
dalāt šurmēni ša erēssina ṭābu meser hurāṣi kaspi erî urakkisma urattâ bābānišu ṣalam ilāni rabûti uddiš ina parakkīšunu ušarmâ šubat dārât šēdī lamassī rābiṣī šūt ēkurri anhūssunu upašših x ašar x x x-šu₂-nu ušzizsunūti
Etemenanki ziqqurratu ašlu ṣuppān šiddu ašlu ṣuppān pūtu ašar maškanšu mahrî eššiš ušēpiš
Imgur-Enlil dūršu rabâ 30.AM₃ ašlu šiddu 30.AM₃ ašlu pūtu ina aslum rabīti mišihtašu amšuh kī pî mahrî ušēpišma uzaqqir huršāniš Nemet-Enlil šalhûšu arṣip ušaklil ana tabrât kiššat nišī lalâ ušmalli
mimma šumšu unâti hišihti Esaggil nabnīt hurāṣi kaspi ša 50 manê šuqultašunu ina šipir nikilti nakliš ušēpiš parṣī Esagil qašdūtu ana ašrišunu utēr eli ša ūmē pāna maʾdiš ušarrih guqqānîšunu ellūti nindabêšunu ebbūte sattukkīšunu baṭlūte ukīn maharšun ramkī pašīšī angubbê mahrûte nāṣir pirište maharšunu ušziz išippī āšipī kalê nārī ša gimir ummânūtu hammu ušziz maharšun
ša mārī Babili dullulūte ṣābī kidin šubarrê Anim u Enlil andurāršunu eššiš aškun šāmūte ša ana rēšūte šūlukū ša ana ṣindi u birti zuʾʾuzu upahhirma ana Babilaya amna būšīšunu šallūte utēr mīrânûte lubušte ulabbišma harrān Babili ušaškin šēpuššun ana ašāb āli epēš bīti zaqāp ṣippāti herê pattāti ušarhissunūti libbu
kidinnūssunu baṭilti ša ina qātī ipparšidu ana ašriša utēr ṭuppi zakûtišunu eššiš ašṭur ana šārī erbetti harrānīšunu upattima itti naphar mātāti lišāna šitkunu ippušū takbittu
Marduk u Zarpanitum ilāni tiklīya epšētiya damqāti hadîš lippalsūma ina kunnu libbišunu liktarrabū šarrūtu zēr šangûtiya itti temmēn Esagil u Babili likūn ana ūmē ṣâti šarrūtu kīma šamme balāṭi eli šīrī nišī liṭībma ina kitte u mīšari lurteʾʾâ bahūlātišun šībūtu lullik littūtu lukšud lalê balāṭi lušbi ana ūmū rūqūte lū zāninu anāku
ilāni mātāti šallūte ultu qereb Aššur u Elamti ana ašrišunu utēr u ina kullat māhāzī aštakkanu simāte
kimtī lurappiš salātī lupahhir perʾu lušamdil luṣarrišu papallu išid kussî šangûtiya uhummeš lišaršid itti šamê u erṣetim likūn palûya ina ulṣī rīšāti hūd libbi nummur pān u ṭūb kabatti ūmišamma namriš luttallak šīmtu ṭābtu šīmtu damiqtu ša urruk ūmē palêya naṣīr kussî šangûtiya šalām zēriya liššakin ina pîšun
munakkir šiṭir šumiya musahhû simātiya pāsis kidinnūtu Babili pāṭir rikis bēl bēlī Marduk Enlil ilāni bēl mātāti ezziš likkilmešuma ina naphar ṣalmāt qaqqadi halāqšu liqbi ina ubšukkinnakki kisal puhur ilāni šubat šitūlti amātsu lilamminma ūmu ištēn lā balāṭsu liqbi
šanat rēš šarrūti Aššur-ahu-iddina šar māt Aššur
