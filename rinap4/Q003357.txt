ana Šarrat-Nippur malkat Uzu-mu-a ṣīrti tizqārti šaruhtu ilāni Innini bēlti šurbûtu ša ana šarri migriša bāntiš ittanasharū palâšu ušalbaru išarrakuš danānu u līti šarrat Nippur āšibat Ebaradurgara bītu mukīn šubat šarrūtu bēlti rabīti bēltišu
Anum rabû ana ālišu Deri u bītišu Edimgalkalama ušēribuma ušēšibu parak dārâti
ilāni mātāti šallūtu šukuttašunu uddišu ultu qereb māt Aššur ana ašrišunu utēršunūtima ukīnu isquššun
rubû enqu itpēšu hāsis kal šipri ša ina māhāzū rabûti simāti ištakkanu uštēširu šuluhhu
mār Sin-ahhe-eriba šar kiššati šar māt Aššur mār Šarru-ukin šar māt Aššur šakkanak Babili šar māt Šumeri u Akkadi
līplīpi dārû ša Bel-bani mār Adasi šar māt Aššur perʾu Baltil šūquru zēr šarrūtu kisitti ṣâti
inūšu Ebaradurgara bīt Šarrat-Nippur bēlti rabīti bēltiya ša šarru mahrî īpušu labāriš illikma iqūpu igārātišu
ašrātišu ašteʾe maqittašu assuh temmēnšu uṣabbima kīma simātišu labīrāti ina šipir Kulla arṣip ušaklil kīma šadî rēšīšu ulli
Šarrat-Nippur bēltu šurbûtu bēltiya šipir šuātu hadîš lippalisma amāt damiqtiya liššakin šaptušša balāṭ ūmē rūqūti šebê littūtu ṭūb šīri u hūd libbi lišīm šīmātī
matīma ina ahrât ūmē rubû arkû ša ina ūmē palâšu bītu šuātu innahuma maqitti iraššû ašrātišu lišteʾe maqittašu likšir
mušarû šiṭir šumiya šamna lipšuš nīqa liqqi ina ašrišu liškun ikribīšu ilāni išemmû urrak ūmē urappaš kimtī
ša mušarû šiṭir šumiya ina šipir nikilti ibbatu lū ašaršu unakkaru Šarrat-Nippur bēltu rabīti aggiš likkilmešuma šumšu zēršu ina naphar mātāti lihalliq
ša Ebaradurgara
Aššur-ahu-iddina šarru rabû šarru dannu šar kiššati šar māt Aššur šar kibrāt erbetti šakkanak Babili šar māt Šumeri u Akkadi
itût kūn libbi Enlil ša ultu ṣeherišu ana Aššur Enlil Sin Šamaš Adad Marduk Nabu Nergal u ilāni rabûti bēlīšu ittakluma nizmatsu ušakšidūš
īmuru danānšun ana nuhhu libbi ilūtišunu u nuppuš kabattišunu ṣillašunu dārû itruṣū elišu
ina emūq Aššur Enlil Bel u mār Bel ilāni tiklīšu kullat mātāti ibēluma gimir malikū ušaknišu šēpuššu
bānû bīt Aššur muddiš Ekur ēpiš Esagil u Babili mušaklil ešrēti u māhāzu mukīn sattukku
šarru ša ina ūmē palêšu bēlu rabû Marduk ana Babili salīmu iršû ina Esagil ēkallišu irmû šubatsu
