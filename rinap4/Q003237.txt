 
x x x x x šūt rēšīya pīḫāti ša pāṭi mātišun ittišunu umaʾʾerma nišī āšibūte ālāni šâtunu ikbusū ušaknišū šēpīšun biltu mandattu bēlūteya ukīn ṣēruššun
ina x x gerriya Bazu nagû ša ašaršu rūqu mišīt nābali qaqqar ṭabti ašar ṣumāme 1 mē 20 bēru qaqqar bāṣi puqutte u šinni ṣabīti ašar ṣerrū u zuqiqīpū kīma kulbābī malû ugāru 20 bēru Hazu šaddî sangilimud ana arkiya umašširma ētiq nagû šuātu ša ultu ūmē ullûti lā illiku šar pāni mahriya ina qibīt Aššur bēliya ina qerebešu šalṭāniš attallak Kisu šar Haldisu Akbaru šar Ilpiʾatu Mansaku šar Magalani Iapaʾ šarrat Dihrani Habisu šar Qadabaʾ Niharu šar Gaʾuani Baslu šarrat Ihilum Habaziru šar Pudaʾ 8 šarrāni ša qereb nagê šuātu adūk x x x x x
Patušarri nagû ša itê bīt ṭabti ša qereb Madaya rūqūti ša pāṭi Bikni šaddî uqnî ša ina šarrāni abbīya mamma lā ikbusū erṣetim mātišun Šidir-parna E-parna bēl ālāni dannūte ša lā kitnušū ana nīri šâšunu adi nišīšunu sisê rukūbišunu alpī ṣēnī udurī šallatsun kabittu ašlula ana qereb māt Aššur
pān x x x UD.3.KAM nubattu x isinni Erua Zarpanitum Aššur Sin Šamaš Adad Bel Beltiya Nabu Ištar ša Ninua Ištar ša Arba-ili u Gušea ilāni tiklīya qātī aššima išmû suppîya labbiš annadirma attalbiš siriyam huliyam simat ṣīlti āpira atmuh rittūʾa qaštu dannatu mulmullu gešru ša Aššur šar ilāni umallû qātūʾa kīma erî nadri petâ agappāya mehret ummāniya abūbāniš allak šiltāhi Aššur lā pādû ezziš šamriš ittaṣi x Šarur Šargaz illakū ina idiya ina qibīt Aššur šar ilāni bēliya ilāni rabûti amhuršunūtema išmû suppîya x x x
anāku Aššur-ahu-iddina šar māt Aššur abunnat ummāniya ṣāb x x arki ilūtišunu rabītim allak ina tukultišunu rabâti kīma ezzi tīb mehî ina birišunu azīq ellatsunu kaṣirtu uparrir ummānšu x ālik pān ummānišu ahhīšu pīhātišu tašlīšānišu ultu Išhupri adi Mempi mālak 15 ūmē qaqqari ashup sedēra mithaṣūtu ina qibīt Aššur umešamma lā naparkâ aštakkana x x x-šu₂-nu uṭabbih kīma ṣēnī x x ša ina kakkīya ezzūte x x x ūṣûnimma ina pān bābi x x x x Tarqu šar Kusi x šūzub ardānišu x
