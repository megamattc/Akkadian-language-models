Aššur-ahu-iddina šarru rabû šarru dannu šar kiššat šar māt Aššur šakkanak Babili šar māt Šumeri u Akkadi rēʾû kēnu migir bēl bēlī rubû naʾdu narām Zer-banitum šarrati ilat kal gimri šarru šahtu ša ultu ūmē ṣehrišu bēlūssunu putuqquma qurussunu dallu rēšu mutnennû ašru kanšu pālih ilūtišunu rabīti
inūšu ina palê šarri mahrê ina māt Šumeri u Akkadi ittabšâ idātu lemnētu
nišī āšib libbišu anna u ulla ahāmeš ētappalū edabbubā surrāte
ilānišina ībukāma imēšā ištaršin parṣīšina ēzibāma šanâtima irkabā
ana makkūr Esaggil ēkal ilāni ašar lā âri qāssunu ūbilūma kaspu hurāṣu nisiqti abnī ana Elamti ipšurū mahīriš
īgugma Enlil ilāni Marduk ana sapān māti hulluqu nišīša iktapud lemuttim
Arahti nār hegalli agû ezzi edû šamru mīlu gapšu tamšīl abūbu ibbablamma
āla šubatsu mê ušbīʾma ušēme karmeš
ilāni āšib libbišu iṣṣūriš ipparšuma ēlû šamāmeš
nišī āšib qerbišu ašar šanâmma innarqūma ina erṣetim lā idû īhuzū marqīti
ṣulūlka ṭābu taškunu eliya kullat zāʾirīya abūbiš taspunuma gimir zāmânīya tanāruma tušakšidu nizmatī
70 šanāti minût nidûtišu išṭurma rēmēnû Marduk surriš libbašu inūhma eliš ana šapliš ušbalkitma ana 11 šanāti ašābšu iqbi
ana nuhhu libbi ilūtika rabīti šupšuh kabbatika rēʾût māt Aššur tumallû qātūʾa
ina rēš šarrūtiya ina mahrî palêya ša ina kussî šarrūti rabîš ūšibu iššaknānimma idāt damiqtim
ina šamê u qaqqari ištappara giskimmuš
ilāni zenûti sullumi ša epēš Babili udduš Esagil uštanaklamū damiqtu idāti
Neberu muttanbiṭu pāris purussê māt Akkadi ina Simanu uqarribma ašar šamaš uštappâ izziz
baʾil zīmušu sāmu
uštašnima ina pīt bābi ašar niṣirti ikšudamma ina šubtišu ikūn
ana šuklul māhāzī udduš ešrētu šūtešur parṣī ša Esaggil ēkal ilāni iqbâ epēše
arhišamma Sin u Šamaš ina tāmartišunu ša turru gimil māt Akkadi annu kēnu ētappalū ahāmeš
ina uzni rapašti hasīs palkî ša išruka apkal ilāni rubû Nudimmud ana šūšub āli šâšu udduš ešrēti nummur māhāzī ina uznīya ibšima uštābil kabattī ana epēš šipri šuāti
yâti Aššur-ahu-iddina aššu epšēti šināti ana ašrišina turri ina puhur ahhēya rabûti kēniš tuttânnima
ina mākalti bārûti šīrī tukulti iššaknūnimma ša epēš Babili udduš Esaggil ušašṭira amūtu
ana annišunu kēnu atkalma adkema gimir ummânīya u nišī Karduniaš ana sihirtiša
allu ušatrikma ēmidu tupšikki
ina šamni ṭābi dišpi himēti kurunni muttinni šikar šadî elli ablula tarahhuš
aššu ilūssu rabītu nišī kullumimma šupluhu bēlūtsu kudurru ina qaqqadiya aššima ušazbil ramānī
ina nalbanāt musukkanni ušalbina libittuš
mārī ummānī enqūte šitimgallī lēʾûte mukinnu gišhurrī ištēniš upahhirma ašar maškan Esaggil pān qaqqarišu upattima šikittašu āmur
ina arhi šalme ūme šemê ṣēr uššīšu mahrûti ammati ul ašēṭ 1/2 ammati ul uttir kī pî gišhurrišu mahrīti attadi temmēnšu
Esaggil ēkal ilāni maṭlāt apsî tamšīl Ešarra mehrēt šubat Ea tamšīl Iku arṣip ušaklilma ana nikilti ušakkila ukīn mitharti
ašhut akkud ša Šamaš Adad u Marduk dikuggal ilāni bēlīya aktamis maharšun
gušūrī erēni ṣīrūti tarbīt Hamani šadî elli ušatriṣa tarānšu dalāt šurmēni ša erēssina ṭābu meser hurāṣi kaspi urakkisma urattâ bābānišu
zīmēšunu ukkulūtu ušanbiṭ ṣubātsunu aršu ubbib ina parakkīšunu dāriš ušarmešunūti
šēdī lamassī rābiṣī šūt ēkurri anhūssunu upašših QU x x x x x ašar x x-ti-šu₂-nu ušzizsunūti
x-šu u₂-še-x x ēkurri x x x x x-ta-a x x x x x x x x x
ilāni u ištar āšibūt qerbišu ša mê butuqtu u rādu ūbilūšunūtima īkilu šikinšun šalputtašunu lummuntu uddiš
30.AM₃ ašlu pūtu ina aslum rabīti mišihtašu amšuh kī pî mahrê ušēpišma uzaqqir huršāniš
ša mārī Babili dullulūtu ṣābī kidinni šubarrê Anim u Enlil andurāršunu eššiš aškun
šāmūtu ša ana rēšūti šūlukū ša ana ṣindi u birti zuʾʾuzu upahhirma ana Babilaya amnu
būšīšunu šallūte utēr
mīrânûti lubuštu ulabbiš harrān Babili ušaškin šēpuššun
ana ašābi āli epēš bīti zaqāp ṣippāti herê pattāti ušarhissunūti libbu
kidinnūssunu baṭiltu ša ina qātī ipparšidu ana ašrišu utēr
ṭuppi zakûtišunu eššiš ašṭur
ana šārī erbetti harrānīšunu upattima itti naphar mātāti lišāna šitkunu ippušū takbittu
x zēr šangûtiya itti temmēn Esaggil u Babili likūn
Nemet-Enlil šalhûšu arṣip ušaklil ana tabrât kiššat nišī lalâ ušmalli
šēbūtu lullik littūtu lukšud lalê balāṭi lušbi ana ūmu rūqūte lū zāninu anāku
kimtī lurappiš salātī lupahhir perʾu lušamdil luṣarrišu papallu
išid kussî šangûtiya uhummeš lišaršid
itti šamê u erṣetim likīn palûya
ina ulṣī rīšāti huddu libbi nummur pāni ṭūb kabatti ūmešam namriš luttallak
šīmtu ṭābtu šīmtu damiqtu ša urruk ūmē palêya naṣīr kussî šangûtiya šalām zēriya liššakin ina pîšun
haṭṭu iširtu murappišat māti šibirri ezzi mušakniš lā māgiri lišatmeh
rittūʾa kakkīya lišatbûma lunarrū ayyābīya ina līti u kišitti qātī ṣēriš nakiri lišzizanni
ana ūmē ṣâti šarrūtī kīma šamme balāṭi eli šīrī nišī liṭībma ina kitti u mīšari lurteʾʾâ bahūlātišun
zunnī u mīlī ešēr ebūri napāš Nisaba ṭuhdu u hegallu ina mātiya lišabšima ligarrinū karê Nisaba
danān qarrādi rabê Marduk epšēt ēteppušu liptāt qātīya qerebšun ašṭur ina uššē aškun ana ṣât ūmē ēzib
ana arkât ūmē ana ūmē ṣâti ina šarrāni mārēya ša šar ilāni Marduk ana bēlūt māti u nišī inambû zikiršu mušarû šiṭir šumiya līmurma šamna lipšuš nīqa liqqi ana ašrišu lutēr
Marduk šar ilāni ikribīšu išemme
munakkir šiṭir šumiya musahhû simātiya pāsis kidinnūtu Babili pāṭir rikis bēl bēlī Marduk Enlil ilāni bēl mātāti ezziš likkilmešuma ina naphar ṣalmāt qaqqadi halāqšu liqbi
ina ubšukkinnakki kisal puhur ilāni šubat šitūlti amātsu lilamminma ūmu ištēn lā balāṭsu liqbi
ušēpišma narê kaspi hurāṣi siparri uqnî gišnugalli ṣallamdu pendê elallum pīlu peṣû
šanat rēš šarrūti Aššur-ahu-iddina šar māt Aššur
mušarê ṭiṭṭi ṣarpūti lumāšē tamšīl šiṭir šumiya ēsiq ṣēruššun
