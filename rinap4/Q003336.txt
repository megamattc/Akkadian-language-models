ušēpišma narê kaspi hurāṣi siparri uqnî gišnugalli ṣallamdu pendê elallu pīlu peṣû mušarê ṭiṭṭi ṣarpūte lumāšē tamšīl šiṭir šumiya ēsiq ṣēruššun danān qarrādi rabê Marduk epšēt ēteppušu liptāt qātīya qerebšun ašṭur ina uššē aškun ana ṣât
nabnīt hurāṣi ša 50 manê šuqultašunu
arṣip ušaklil ana tabrât kiššat nišī lalâ ušmalli
ilāni mātāti šallūte ultu qereb Aššur u Elamti ana ašrišunu utēr u ina kullat
kidinnūssunu baṭilti ša ina qātī ipparšidu ana ašriša utēr ṭuppi zakûtišunu eššiš ašṭur ana šārī erbetti harrānīšunu upattima itti naphar mātāti lišāna šitkunu ippušū takbittu dalihtu ša Kiš utaqqinma nišī dalhāte ušēṣû nūru
Marduk u Zarpanitum ilāni lū zāninu anāku
kimtī lirappiš salātī lipahhir perʾu lišamdil liṣarriša papallu išdī kussî šangûtiya uhummeš lišaršid itti šamê u erṣetim likūn palûya ina ulṣī u rīšāte hūd libbi nummur pāni ṭūb kabatti ūmešam namriš luttallak šīmtu ṭābtu šīmtu damiqtu ša urruk ūmē palêya naṣīr kussî šangûtiya šalām zēriya liššakin ina pîšun
haṭṭu zunnī u mīlī ešēr ebūri napāš Nisaba ṭuhdu hegallu ina mātiya lišabšûma ligarrinū karê Nisaba
šiṭir šumiya līmurma šamna lipšuš nīqa liqqi ana ašrišu lutēr Marduk šar ilāni ikribīšu išemme
munakkir šiṭir šumiya musahhû simāteya pāsis kidinnūtu Babili pāṭir rikis bēl bēlī Marduk Enlil ilāni bēl mātāti ezziš likkilmešuma ina naphar
