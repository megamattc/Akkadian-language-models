                   
ēkal Aššur-ahu-iddina šarru rabû šarru dannu šar kiššati šar māt Aššur šakkanak Babili šar māt Šumeri u Akkadi šar kibrāt erbetti rēʾûm kēnu migir ilāni rabûti ša ultu ṣeherišu Aššur Šamaš Bel u Nabu Ištar ša Ninua Ištar ša Arba-ili ana šarrūti māt Aššur ibbû zikiršu
ša ahhīya rabûti ahušunu ṣehru anāku ina qibīt Aššur Sin Šamaš Bel u Nabu Ištar ša Ninua Ištar ša Arba-ili abu bānûya ina puhur ahhīya rēšīya kēniš ullima
annû māru ridûtiya
Šamaš u Adad ina bīri išālma annu kēnu īpulūšuma umma
šū tēnûka
zikiršunu kabtu ittaʾʾidma nišī māt Aššur ṣeher rabi ahhīya zēr bīt abiya ištēniš upahhir
mahar Aššur Sin Šamaš Nabu Marduk ilāni māt Aššur ilāni āšibūte šamê u erṣetim aššu naṣār ridûtiya zikiršun kabtu ušazkiršunūti
ina arhi šalme ūme šemê kī qibītišunu ṣīrti ina bīt ridûti ašri šugluddi ša šikin šarrūti ina libbišu bāšû hadîš ērumma
riddu qinû eli ahhīya ittabikma ša ilāni umašširūma
ana epšētišunu šurruhāti ittaklūma ikappudū lemuttu
lišān lemuttim karṣi tašgirti kī lā libbi ilāni eliya ušabšûma surrāti lā šalmāti arkiya iddanabbubū zērāti
pašru libbi abiya ša lā ilāni uzennû ittiya šaplānu libbašu rēmu rašišuma ana epēš šarrūtiya šitkunā īnāšu
itti libbiya ātammuma uštābila kabattī umma
epšētišunu šurruhāma ana ṭēme ramānišunu taklūma
ša lā ilāni mīnâ ippušū
Aššur šar ilāni rēmēnû Marduk ša nullâti ikkibšun ina ikribi utnenni u labān appi uṣallišunūtima imgurū qibētī
kī ṭēm ilāni rabûti bēlīya lapān epšēt lemuttim ašar niṣirti ušēšibūnima ṣulūlšunu ṭāba eliya itruṣūma iṣṣurūinni ana šarrūti
arkānu ahhūya immahūma mimma ša eli ilāni u amēlūti lā ṭābi ēpušūma ikpudū lemuttu issehūma kakkī ina qereb Ninua balu ilāni ana epēš šarrūti itti ahāmeš ittakkipū lalāʾiš
Aššur Sin Šamaš Bel Nabu Ištar ša Ninua Ištar ša Arba-ili epšēt hammāʾē ša kī lā libbi ilāni innepšū lemniš ittaṭlūma idāšun ul izzizzū
emūqašun lillūta ušālikūma šaplānūʾa ušakmesūšunūti
nišī māt Aššur ša adê māmīt ilāni rabûti ana naṣār šarrūtiya ina mê u šamni itmû ul illikū rēṣūssun
anāku Aššur-ahu-iddina ša ina tukulti ilāni rabûti bēlīšu ina qereb tāhāzi lā inēʾu iratsu epšētišunu lemnēti urruhiš ašmema
ūʾa aqbima ṣubāt rubûtiya ušarriṭma
ušaṣriha sipittu labbiš annadirma iṣṣarih kabattī
aššu epēš šarrūti bīt abiya arpisa rittīya
ana Aššur Sin Šamaš Bel Nabu u Nergal Ištar ša Ninua Ištar ša Arba-ili qātī aššima imgurū qibīti
ina annišunu kēnim šīr takilti ištapparūnimma
alik lā kalâtā idāka nittallakma ninâra gārêka
1-en ūme 2 ūme ul uqqi pān ummānīya ul adgul
arkâya ul āmur
piqitti sisê ṣimitti nīri u unūt tāhāziya ul āšur
ṣidīt gerriya ul ašpuk
šalgu kuṣṣu Šabaṭi dannat kuṣṣi ul ādur
kīma urinni mupparši ana sakāp zāʾirīya aptâ idāya
harrān Ninua pašqiš u urruhiš ardema ellāmūʾa ina erṣetim Halnigalbat gimir qurādīšun ṣīrūti pān gerriya ṣabtūma ušaʾʾalū kakkīšun
puluhti ilāni rabûti bēlīya ishupšunūtima tīb tāhāziya danni ēmurūma emû mahhūtiš
Ištar bēlet qabli u tāhāzi rāʾimat šangûtiya idāya tazzizma qašassunu tašbir tāhāzašunu raksu tapṭurma
ina puhrišunu iqbû umma annû šarrāni
ina qibītiša ṣīrti idāya ittanasharū tībû arkâya
kalūmeš idakkakū uṣallû bēlūtī
ša ahhīya rabûti ahušunu ṣehru anāku ina qibīt Aššur Sin Šamaš Bel u Nabu Ištar ša Ninua Ištar ša Arba-ili abu bānûya ina puhur ahhīya rēšīya kēniš ullima umma
nišī māt Aššur ša adê nīš ilāni rabûti ina muhhiya izkurū adi mahriya illikūnimma unaššiqū šēpīya
u šunu hammāʾē ēpiš sīhi u bārti ša alāk gerriya išmûma ṣābī tuklātešunu ēzibūma ana māt lā idû innabtū
akšudamma ina kār Diglat ina qibīt Sin Šamaš ilāni bēl kāri gimir ummānīya Diglat rapaštum atappiš ušašhiṭ
ina Addari arhi mitgāri UD.8.KAM₂ ūm eššēši ša Nabu ina qereb Ninua āl bēlūtiya hadîš ērumma ina kussî abiya ṭābiš ūšib
uhalliqa zēršun
anāku Aššur-ahu-iddina šar kiššati šar māt Aššur zikaru qardu ašarēd kal malkī
mār Sin-ahhe-eriba šar kiššati šar māt Aššur
mār Šarru-ukin šar kiššati šar māt Aššurma
binût Aššur Mullissu narām Sin u Šamaš nišīt Nabu Marduk migir Ištar šarrati hišihti ilāni rabûti
lēʾûm itpēšu hassu mūdû ša ana udduš ilāni rabûti u šuklul ešrēti ša kullat māhāzī ilāni rabûti iššûšu ana šarrūti
bānû bīt Aššur ēpiš Esaggil u Babili muddiš ilāni u ištar ša qerebešu
ša ilāni mātāti šallūti ultu qereb Aššur ana ašrišunu uterruma ušēšibu šubtu nīhtum
adi ēkurrī ušakliluma ilāni ina parakkīšunu ušarmû šubat dārâti ina tukultišunu rabīti ultu ṣīt šamši adi ereb šamši šalṭiš attallakuma māhira ul īši
malkī ša kibrāt erbetti ušaknišū šēpūʾa māt ana Aššur ihṭû umaʾʾerūinni yâši
izīqamma šūtu mānit Ea šāru ša ana epēš šarrūti zâqšu ṭāba
Aššur ab ilāni šuddû u šūšubu miṣir māt Aššur ruppušu umallâ qātūʾa
Sin bēl agî dunni zikrūti malê irti išīm šīmātī
Šamaš nūr ilāni nibīt šumiya kabti ana rēšēti ušēṣi
Marduk šar ilāni puluhti šarrūtiya kīma imbari kabti ušashipū šadê kibrāti
Nergal dandanni ilāni uzzu namurratum u šalummatum išruka širiktī
Ištar bēlet qabli u tāhāzi qaštu dannatum šiltāhu šamru iqīšanni ana qīšti
ina ūmešuma Nabu-zer-kitti-lišer mār Marduk-apla-iddina šakin māt tâmtim lā nāṣir adê lā hāsis ṭābti ša māt Aššur ṭābtu abiya inšima
ina dalihti māt Aššur ummānīšu u karāssu idkema ana Ningal-iddin šakin māti Uri ardi dāgil pāniya nītu ilmešuma iṣbatu mūṣâšu
ištu Aššur Šamaš Bel u Nabu Ištar ša Ninua Ištar ša Arba-ili yâti Aššur-ahu-iddina ina kussî abiya ṭābiš ušēšibūnima bēlūt mātāti ušadgilū pāniya šū ul iplah nadê ahi ul iršima ardī ul umaššir
u rakbûšu adi mahriya ul išpuramma šulmu šarrūtiya ul išʾal
ukkipānimma idāt dumqi ina šamāmē u qaqqari
epšētešu lemnēti ina qereb Ninua ašmema libbī īgugma iṣṣarih kabattī
šūt rēšīya pīḫāti ša pāṭi mātišu umaʾʾer ṣēruššu
u šū Nabu-zer-kitti-lišer bārānû nabalkattānu alāk ummānīya išmema ana Elamti šēlabiš innabit
aššu māmīt ilāni rabûti ša ētiqu Aššur Sin Šamaš Bel u Nabu annu kabtu ēmidūšuma qereb Elamti inārūš ina kakki
Naʾid-Marduk ahušu epšēt Elamti ša ana ahišu ēteppušū ēmurma ultu Elamti innabtamma ana epēš ardūtiya ana māt Aššur illikamma uṣallâ bēlūtī
šipir mahhê našparti ilāni u ištar kayyān usaddirūni ušarhiṣūni libbu
māt tâmtim ana sihirtiša ridût ahišu ušadgil pānuššu
šattišamma lā naparkâ itti tāmartišu kabittu ana Ninua illakamma unaššaqa šēpīya
Abdi-milkutti šar Ṣidunni lā pālih bēlūtiya lā šemû zikir šaptīya ša eli tâmtim gallatim ittakluma islû nīr Aššur Ṣidunnu āl tuklātišu ša qereb tâmtim nadû abūbiš aspun dūršu u šubatsu assuhma qereb tâmtim addima ašar maškanšu uhalliq
Abdi-milkutti šarrašu lapān kakkīya ina qabal tâmtim innabit
ina qibīt Aššur bēliya kīma nūni ultu qereb tâmtim abāršuma akkisa qaqqassu
aššassu mārīšu mārātišu nišī ēkallišu hurāṣu kaspu būšu makkūru abnī aqartu lubulti birmi u kitî mašak pīri šinni pīri ušû taskarinnu mimma šumšu niṣirti ēkallišu ana muʾuddê ašlula nišīšu rapšāte ša nība lā īšâ alpī ṣēnī u imērī ana muʾuddê ābuka ana qereb māt Aššur
ṣābī bēl hīṭi ša ana epēš šarrūti māt Aššur ana ahhīya ušakpidū lemuttu puhuršunu kīma ištēn ahīṭma annu kabtu ēmidsunūtima
upahhirma šarrāni Hatti u ahi tâmtim kalîšunu ina ašri šanîmma āla ušēpišma Kar-Aššur-ahu-iddina attabi nibītsu
Bit-Ṣupuri Sikku Giʾ Inimme Hildua Qartimme Biʾru Kilme Bitirume Sagu Ampa Bit-Gisimeya Birgiʾ Gambulu Dalaimme Isihimme ālāni ša limēt Ṣidunni ašar rîti u mašqīti bīt tuklātišu ša ina tukulti Aššur bēliya ikšudā qātāya nišī hubut qaštiya ša šadî u tâmtim ṣīt šamši ina libbi ušēšibma ana miṣir māt Aššur utēr
nagû šuātu ana eššūte aṣbat šūt rēšiya ana pīhātūti elišunu aškunma biltu u mandattu eli ša mahrî uttirma ēmidsu
ultu libbi ālānišu šâtunu Maʾrubbu Ṣariptu ina qātī Baʾali šar Ṣurri amnu
eli bilti mahrīti nadān šattišu mandattu bēlūtiya uraddima ukīn ṣēruššu
u Sand-uarri šar Kundi u Sissu nakru akṣu lā pālih bēlūtiya ša ilāni umašširuma ana šadî marṣūti ittakil
šū Abdi-milkutti šar Ṣidunni ana rēṣūti ahāmeš iššaknūma nīš ilānišunu itti ahāmeš izkurūma ana emūqī ramānišunu ittaklū
anāku ana Aššur Sin Šamaš Bel u Nabu ilāni rabûti bēlīya attakilma nītu almešuma kīma iṣṣūri ultu qereb šadî abāršuma akkisa qaqqassu
ina Tašriti qaqqad Abdi-milkutti ina Addari qaqqad Sand-uarri ina 1-et šatti unakkisma
mahrû lā uhhirma ušahmiṭa arkû
aššu danān Aššur bēliya nišī kullumimma ina kišādī rabûtišun ālulma itti nāri u sammî ina rebēt Ninua ētettiq
Arza ša pāṭi nahal Muṣurri ašlulamma Asuhili šarrašu birētu addima ana māt Aššur ūrâ
ina ṭēhi abulli qabal āli ša Nina itti asi kalbi u šahî ušēšibšunūti kamîš
u Teušpa Gimirraya ummān-manda ša ašaršu rūqu ina erṣet Hubušna adi gimir ummānīšu urassib ina kakki
akbus kišādi nišī Hilakki šaddûʾa āšibūte huršānī pašqūti ša ṭēhi Tabala Hatte lemnūti ša eli šadânišunu dannūti taklūma ultu ūmē pāni lā kitnušū ana nīri
21 ālānišunu dannūti u ālāni ṣehrūti ša limētišunu alme akšud ašlula šallatsun appul aqqur ina gīri aqmu
sittūtešunu ša hiṭṭu u gullultu lā īšû kabtu nīr bēlūtiya ēmidsunūti
adʾiš Parnakaya lemnūti āšibūte Til-Aššurri ša ina pî nišī Mihranu Pittanu inambû zikiršun
usappih nišī Mannaya Qutu lā sanqu u ummānīšu
Išpakaia Asguzaya kitru lā mušēzibišu anār ina kakki
ašlul Bit-Dakkuri ša qereb Kaldi ayyāb Babili
akmu Šamaš-ibni šarrašu ishappu hābilum lā pālihu zikrī bēl bēlī ša eqlēt mārī Babili u Barsipa ina parikte itbaluma uterru ramānuš
aššu anāku puluhti Bel u Nabu īdû eqlēti šâtina utērma pān mārī Babili u Barsipa ušadgil
Nabu-šallim mār Balassi ina kussîšu ušēšibma išâṭa abšānī
Bel-iqiša mār Bunnanni Gambulaya ša ina 12 bēru qaqqaru ina mê u appārī šitkunu šubtu ina qibīt Aššur bēliya hattu ramānišu imqutsuma
kī ṭēmešuma biltu u mandattu gumāhī šuklulūti ṣamādāni parê peṣûti ultu Elamti ilqâmma ana Ninua adi mahriya illikamma unaššiq šēpīya
rēmu aršišuma ušarhissu libbu
Ša-pi-Bel āl dannūtišu dannassu udanninma šâšu adi ṣābī qaštišu ina libbi ušēlišuma kīma dalti ina pān Elamti ēdilšu
Adummatu āl dannūtu Aribi ša Sin-ahhe-eriba šar māt Aššur abu bānûya ikšuduma būšašu makkūršu ilānišu adi Apkallatu šarrat Aribi išlulamma ana māt Aššur ilqâ
Atar-samayin Daya Nuhaya Ruldawu Abirillu Atar-quruma ilāni ša Aribi anhūssunu uddišma danān Aššur bēliya u šiṭir šumiya elišunu ašṭurma utērma addinšu
Tabuʾa tarbīt ēkal abiya ana šarrūti elišunu aškunma itti ilāniša ana mātiša utērši
65 gammalī 10 imērī eli maddatti mahrīti uraddima ukīn ṣēruššu
Haza-il šīmtu ūbilšuma Iataʾ māršu ina kussîšu ušēšibma
10 manê hurāṣu 1 līm abnī bērūti 50 gammalī 1 mē kunzī riqqī eli mandatti abišu uraddima ēmidsu
arka Uabu ana epēš šarrūti Arubu kalîšu eli Iataʾ ušbalkitma
anāku Aššur-ahu-iddina šar māt Aššur šar kibrāt erbetti ša kittu irammuma ṣaliptu ikkibšu ṣābī tāhāziya ana nārārūtu Iataʾ ašpurma Arubu kalîšu ikbusūma Uabu adi ṣābī ša issišu birētu iddûma
ūbilūnimma šigaru aškunšunūtima ina lēt abulliya arkusšunūti
Uppis bēl āli ša Partakka Zanasana bēl āli ša Partukka Ramateia bēl āli ša Urakazabarna Madaya ša ašaršunu rūqu ša ina šarrāni abbīya miṣir māt Aššur lā ibbalkitūnimma lā ikbusū qaqqarša
pulhi melamme ša Aššur bēliya ishupšunūti mūrnisqī rabûti takkas uqnî hīp šaddîšu ana Ninua āl bēlūtiya iššûnimma iššiqū šēpīya
aššu bēl ālāni ša qātu idkûšunūti bēlūtī uṣallûma ērišūinni kitru
šūt rēšīya pīḫāti ša pāṭi mātišun ittišunu umaʾʾerma nišī āšibūte ālāni šâtunu ikbusūma ušaknišū šēpuššu
biltu mandattu bēlūtiya ukīn ṣēruššun
Patušarri nagû ša itê bīt ṭabti ša qereb Madaya rūqūte ša pāṭi Bikni šaddî uqnî ša ina šarrāni abbīya mamma lā ikbusū erṣetim mātišun
Šidir-parna E-parna bēl ālāni dannūti ša lā kitnušū ana nīri šâšunu adi nišīšunu sisê rukūbišunu alpī ṣēnī udurī šallatsun kabittu ašlula ana qereb māt Aššur
Bazu nagû ša ašaršu rūqu mišīt nābali qaqqar ṭabti ašar ṣumāme 1 mē 20 bēru qaqqar bāṣi puqutti u šinni ṣabīti ašar ṣerrū u zuqiqīpū kīma kulbābī malû ugāru
20 bēru Hazu šaddî sangilimud ana arkiya umašširma ētiq nagû šuātu ša ultu ūmē ullûti lā illiku šar pāni mahriya
Haza-il šar Aribi itti tāmartišu kabittu ana Ninua āl bēlūtiya illikamma unaššiq šēpīya
ina qibīt Aššur bēliya ina qerebešu šalṭāniš attallak
Kisu šar Haldisu Akbaru šar Ilpiʾatu Mansaku šar Magalani Iapaʾ šarrat Dihrani Habisu šar Qadabaʾ Niharu šar Gaʾuani Baslu šarrat Ihilum Habaziru šar Pudaʾ 8 šarrāni ša qereb nagê šuātu adūk kīma buqli aštaṭi pagar qurādīšun
ilānišunu būšašunu makkūršunu u nišīšunu ašlula ana qereb māt Aššur
Laiale šar Yadiʾ ša lapān kakkīya innabtū hattu ramānišu imqutsuma ana Nina adi mahriya illikamma unaššiq šēpīya
rēmu aršišuma nagê Bazi šuātum ušadgil pānuššu
ina emūq Aššur Sin Šamaš Nabu Marduk Ištar ša Ninua Ištar ša Arba-ili akšud kullat nakiri multarhi
ina zikrī ilūtišunu malkī nakirīya kīma qanê mehê išubbū
šarrāni āšibūte tâmtim ša dūrānišunu tâmtimma edû šalhûšun ša kīma narkabti eleppa rakbū kūm sisê ṣandū parrisāni palhiš ultanapšaqū libbašunu itarrakma imāʾū martu
aššu nadān ilānišu uṣallânnima rēmu aršišuma
ul ibši šānini ul immahharū kakkūya u ina malkī ālik mahriya lā imšula
ša ana šūzub napištišu qereb tâmtim innabtu ina gišparriya ul ipparšidma ul ušēṣi napšātsu
petân birki ša iṣbatu simmelat šadî rūqūti kīma iṣṣūri ultu qereb šadî abāršuma aksâ idīšu
dāmīšunu kīma butuqti natbāk šadî ušardi
Sute āšibūte kultārī ša ašaršunu rūqu kīma ezzi tīb mehê assuha šurussun
ša tâmtum ana dannūtišu šadû ana emūqīšu iškunu ina saparriya ayyumma ul ūṣi naparšudumma ul ipparšid
ayyumma ša ana šarrāni abbīya išūṭūma ētappalū zērāti ina qibīt Aššur bēliya ina qātīya immanû
ša tâmti ana šadî ša šadî ana tâmtim ašābšunu aqbi
ina qibīt Aššur bēliya mannu ša ittiya iššannanu
ana šarrūti u ina šarrāni abbīya ša kīma yâtima šurbâta bēlūssu
ultu qereb tâmtim nakrīya kīam iqbûni umma
šēlabu lapān šamši ēkīam illak
Elamu Qutu malkī šipṣūti ša ana šarrāni abbīya ētappalū zērāti danān Aššur bēliya ša ina kullat nakiri ēteppušu išmûma hattum u puluhtum elišunu ittabikma
aššu ana miṣir mātātišunu lā haṭê mār šiprātišunu ša ṭūbi u sulummê ana Ninua adi mahriya išpurūnimma nīš ilāni rabûti izkurū
ultu Aššur Šamaš Bel Nabu Ištar ša Ninua u Ištar ša Arba-ili eli nakirīya ina līti ušazizzūnima amṣû mala libbiya ina kišitti nakiri šadlūti ša ina tukulti ilāni rabûti bēlīya ikšudā qātāya ešrēt māhāzī ša māt Aššur u māt Akkadi ušēpišma
kaspu hurāṣu uhhizuma unammera kīma ūmē
ina ūmešuma ēkal māšarti ša Ninua ša šarrāni ālik mahri abbīya ušēpišū ana šūtešur karāši paqādi mūrnisqī parê narkabāti tillī unūt tāhāzi u šallat nakiri gimir mimma šumšu ša Aššur šar ilāni ana ešqī šarrūtiya išruka
ana šitmur sisê šitamduh narkabāti ašru šuātu imīṣannima
nišī mātāti hubut qaštiya allu tupšikku ušaššišunūtima ilbinū libittu
egalturrâ šuātu ana sihirtiša aqqurma qaqqaru maʾdu kīma atartimma ultu libbi eqlēti abtuqma elišu ušraddi
pašqūti dūr abnīšunu kīma karpat pahāri uparrir pagar qurādīšun ina lā qebēri ušākil zību
ina pīli aban šadî danni uššīšu addima tamlâ umalli
adkema šarrāni Hatti u ebēr nāri
Baʾalu šar Ṣurri Menasi šar Iaudi Qaʾuš-gabri šar Udume Muṣuri šar Maʾab Ṣil-Bel šar Haziti Metinti šar Isqaluna Ikausu šar Amqarruna Milki-ašapa šar Gubli Matan-Baʾal šar Aruadda Abi-Baʾali šar Samsimurruna Budu-il šar Bit-Ammana Ahi-Milki šar Asdudi 12 šarrāni ša kišādi tâmtim
Ekištura šar Ediʾil Pilagura šar Kitrusi Kisu šar Silluwa Ituandar šar Pappa Eresu šar Silli Damasu šar Kuri Admesu šar Tamesi Damasi šar Qartihadasti Unasagusu šar Lidir Buṣusu šar Nuriya 10 šarrāni ša Yadnana qabal tâmtim
nakmu makkūršunu ašlula ana qereb māt Aššur ilāni tiklīšunu šallatiš amnu
naphar 22 šarrāni Hatti ahi tâmtim u qabal tâmtim kalîšunu
umaʾʾeršunūtima gušūrī rabûti timmē ṣīrūti adappī šuhhūti ša erēni šurmēni tarbīt Sirara u Labnana ša ultu ūmē pāni magal ikbiruma išīhu lānu
aladlammê ša pendê lamassāti apsasāti askuppāti agurrī ša gišnugalli pendê turminâ turminabandâ alallum girim hilibê ultu qereb huršānī ašar nabnītešunu ana hišihti ēkalliya marṣiš pašqiš ana Ninua āl bēlūtiya ušaldidūni
kīma ṣēnī ābuka nišīšun šamhāti
gušūrī erēni ṣīrūti ušatriṣa elišu
dalāt šurmēni ša erēssina ṭāba meser kaspi u erî urakkisma
urattâ bābānišin
aladlammê apsasāti ša pendê ša kī šiknišunu irti lemni utarru aladlammê rabûti urmahhī šutātûti apsasāti šutāhâti lamassāti maššāti ša erî namri aptiqma u aladlammê ša pīli peṣê imna u šumēla ušaṣbita šigaršin
ina arhi šemê ūme mitgāri eli tamlê šuātum ēkallāti rabbâti ana mūšab bēlūtiya abtani ṣēruššu
timmē erî rabûti timmē erēni ṣīrūti adappī kulūl bābānišin ēmid
sihirti ēkalli šâtu nēbehu pašqu ša ṣurri uqnî ušēpišma
ušalmâ kilīliš sillu u matgiqu kīma manzât ušashira gimir bābāni
sikkāt kaspi hurāṣi u erî namri urattâ qerebšin
danān Aššur bēliya epšēt ina mātāti nakrāti ēteppušu ina šipir urrākūti ēsiqa qerebša
kirimahhu tamšīl Hamanim ša kalâ riqqī u inbi hurrušu itâtiša azqup
kisallaša magal urabbima tallaktaša maʾdiš urappiš
ana mašqīt sisê ina qerebeša pattu ušēšeramma ušahbiba atappiš
ultu ēkallu šuātu ultu uššīša adi gabadibbēša arṣipu ušaklilu lulê umallû šallaruša ina šikaru mahṣu ballu kalakkuša ina karāni
nāši marri alli tupšikki ēpiš dulli zabbil kudurri ina elēli ulṣī hūd libbi nummur pāni ubbalū ūmšun
šipirša ina hidâti rīšāti zamārī taknî agmurma Ešgalšiddudua ēkallu pāqidat kalāmu azkura nibītsa
Aššur Bel Nabu Ištar ša Ninua Ištar ša Arba-ili ilāni māt Aššur kalîšunu ina qerbiša aqrema
nīqī tašrihti ebbūti maharšun aqqima ušamhira kadrâya
ilāni šâtunu ina kunni libbišunu iktarrabū šarrūtī
rabûti u nišī mātiya kalîšunu ina paššur tašīlāti takulti u qerēti ina qerbiša ušēšibšunūtima ušāliṣa nupāršun
bīt šarri ša 95 ina ammati rabītim mūraku ša 31 ina ammati rabītim rupšu ša ina šarrāni abbīya mamma lā ēpušu anāku ēpuš
karānī u kurunnu amkira šurrašun
rūštu igulâ muhhašunu ušašqi
ina qibīt Aššur šar ilāni u ilāni māt Aššur kalîšunu ina ṭūb šīrī hūd libbi nummur kabatti šebê littūti qerebša dāriš lurmema lušbâ lalâša
ina zagmukki arhi rēštî kullat mūrnisqī parê gammalī tillī unūt tāhāzi gimir ummānī šallat nakiri šattišamma lā naparkâ lupqida qerebša
qereb ēkalli šâtu šēd dumqi lamassi dumqi nāṣir kibsī šarrūtiya muhaddû kabattiya dāriš lištabrû ai ipparkû idāša
ana arkât ūmē ina šarrāni mārīya ša Aššur u Ištar ana bēlūt māti u nišī inambû zikiršu enūma ēkallu šâtu ilabbiruma innahu anhūssa luddiš
kī ša anāku mušarû šiṭir šume šarri abi bānîya itti mušarê šiṭir šumiya aškunuma attā kī yâtima mušarû šiṭir šumiya amurma šamna pušuš nīqa iqi itti mušarê šiṭir šumika šukun
askuppāti gišnugalli asurrûšu ušashirma gušūrī erēni ṣīrūti ušatriṣa elišu
Aššur u Ištar ikribīka išemmû
Addaru limmu Atar-ili bēl pīhāti Lahira
pīt bābi limme Atar-ili bēl pīhāti Lahiri
pīt bābi limmu Atar-ili šakin māti Lahira
arhu Belet-ili limme x ina šatti ša x šallatsu x
Addaru limmu Idri bēl pīhāti Lahira
Addari līmu Atar-ili bēl pīhāti Lahira
Nisannu limmu Nabu-belu-uṣur šakin māti Dur-Šarrukka
ēkal pīli peṣî u ēkallāti šinni pīri ušî taskarinni musukkanni erēni šurmēni ana mūšab šarrūtiya u multaʾʾûti bēlūtiya nakliš ušēpišma
