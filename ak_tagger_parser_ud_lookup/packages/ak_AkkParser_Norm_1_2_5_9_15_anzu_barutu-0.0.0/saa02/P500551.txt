saao/saa02/P500551
kunuk Aššur šar ilāni bēl mātāti ša lā šunnê kunuk rubê rabê abi ilāni ša lā paqāri adê ša Aššur-ahu-iddina šar Mat-Aššur mār Sin-ahhe-eriba šar Mat-Aššur issi pāhat Kunalia issi šanie rab bēti ṭupšarrī mukīl appāti tašlīšāni rab ālāni mutīr ṭēme šaknūti rab kiṣrāni bēl mugirrī bēl pēthallāti zakkue kallābāni ummâni ša-arīti kitkittû issi ṣābāni qātīšu gabbu ṣehru u rabiu mala bāšû issišunu ṣābānišunu ša urki adê ina ūmē ṣâti ibbaššûni issu napāh šamši x adi ereb šamši ammar Aššur-ahu-iddina šar Mat-Aššur šarrūtu bēlūtu ina muhhišunu uppašūni ina muhhi Aššur-bani-apli mār šarri rabiu ša bēt rēdûte mār Aššur-ahu-iddina šar Mat-Aššur bēlikunu ša ina muhhīšu adê issikunu iškunūni ina pān Sagmegar Dilbat Kayamani Šihṭi Ṣalbatanu Šukudi ina pān Aššur Anu Illil Ea Sin Šamaš Adad Marduk Nabu {d}x Šeruʾa Belet-ili ilāni āšibūti šamê kaqqiri ilāni ina Mat-Aššur ilāni Mat-Šumeri u Akkad ilāni mātāti kališunu udanninūni iṣbatu iškunūni Aššur abi ilāni bēl mātāti titammā Anu Illil Ea Sin x {d}x Uraš Nergal MIN Mullissu Šeruʾa Belet-ili MIN Issar ša Ninua Issar ša Arbail MIN ilāni kališunu ša {URU}x ilāni kališunu ša Libbi-ali x ilāni kališunu ša Ninua MIN ilāni kališunu x ilāni x x x x x x x x ilāni x ilāni mātīšu x adê ša Aššur-ahu-iddina šar Mat-Aššur ina pān ilāni rabiūti ša šamê u kaqqiri issikunu iškunūni ša ina muhhi x ša {1}x ša bēt x ina kussie x x x x tennāni tušannāni šumma Aššur-bani-apli mār šarri rabiu ša bēt rēdûti ša Aššur-ahu-iddina šar Mat-Aššur bēlkunu ukallimūkanūni hannumma lā tadaggalāni šarrūtu bēlūtu ša Mat-Aššur ina muhhikunu lā uppašūni šumma x x x x x x x lā tanaṣṣarāni ina libbīšu tahaṭṭāni qātkunu ina lemutti ina libbīšu tubbalāni epšu bārtu abutu lā ṭābtu lā damiqtu teppašāniššūni ina šarrūti Mat-Aššur tunakkarāšūni issu libbi ahhēšu rabiūti ṣehrūti ina kūmuššu kussie Mat-Aššur tušaṣbatāni šarru šanumma bēlu šanumma ina muhhikunu tašakkanāni ana šarri šanimma bēli šanimma māmītu tatammāni šumma attunu abutu lā x x-tu₂ lā banītu lā tarissu ša epēš šarrūte ša ina muhhi Aššur-bani-apli mār šarri rabiu ša bēt rēdûte lā tarṣatūni lā ṭābatūni lū ina pî ahhēšu ahhē abbēšu mār ahhē abbēšu qinnīšu zār bēt abīšu lū ina pî rabiūti pāhāti lū ina pî ša-ziqni ša-rēši x x x x x ina muhhi Aššur-bani-apli mār šarri rabiu ša bēt rēdûti lā tallakāninni x x x x x x x lā tatabbakāni gimlu ša Aššur-bani-apli mār šarri rabiu ša bēt rēdûte lā tutarrāninni šumma attunu Aššur-bani-apli mār šarri rabiu ša bēt rēdûte mār Aššur-ahu-iddina šar Mat-Aššur bēlkunu šammu ša muātēšu tušakkalāšūni tašaqqiāšūni tapaššašāšūni kišpī teppašāniššūni ilāni u ištaru issīšu tušaznāni šumma attunu ana Aššur-bani-apli mār šarri rabiu ša bēt rēdûte mār Aššur-ahu-iddina šar Mat-Aššur bēlkunu kî napšātekunu lā taraʾʾamāni attunu tašammāni lā ṭābtu ša ahhēšu ina pānīšu taqabbāni issu pān ahhēšu taparrasāšūni šumma qābiānūti ša abutu annītu iqbakkanūni turammāšūni šumma lā tallakāninni ana Aššur-bani-apli mār šarri rabiu ša bēt rēdûte lā taqabbāni mā abūka adê ina muhhi issīni issakan uttammannāši šumma tadaggala ana Aššur-bani-apli mār šarri rabiu ša bēt rēdûte ahhēšu lā palhuš lā kanšuš maṣṣartušu lā inaṣṣuru attunu kî ramanīkunu ṣâli lā tagarrašunūni puluhtu namurrāte ina libbišunu lā tušerrabāni mā abūkunu ina libbi adê issaṭar issakan utammannāši šumma tadaggala ana Aššur-bani-apli mār šarri rabiu ša bēt rēdûti ahhēšu lā palhuš lā kanšuš maṣṣartušu lā inaṣṣuru attunu kî ramanīkunu ṣâli lā tagarrašunūni puluhtu namurrāte ina libbišunu lā tušerrabāni mā abūkunu ina libbi adê issaṭar issakan utammannāši šumma attunu kīma Aššur-ahu-iddina šar Mat-Aššur bēlkunu ana šīmti ittalak Aššur-bani-apli mār šarri rabiu ša bēt rēdûti ina kussie šarrūti ittūšib abutu lā ṭābtu ša ahhēšu mār ummīšu ina pān ahišunu taqabbāni tušanzarāni mā qātka ina lemutti ina libbišunu ubbil šumma issu pān Aššur-bani-apli mār šarri rabiu ša bēt rēdûti tunakkarāšanūni dibbīšunu lā damqāte ina pān ahišunu taqabbāni mazzāsu ša Aššur-ahu-iddina šar Mat-Aššur abūšunu ukallimūšanūni ina pān Aššur-bani-apli mār šarri rabiu ša bēt rēdûte taqabbāni issu libbi mazzāsušunu unakkarūšanūni šumma attunu sarbu ša ina muhhi ilāni ša puhri lū pānīkunu lū qātīkunu x x x x-ku-nu tapaššašāni ina sīqikunu tarakkasāni ša māmīt pašāri teppašāni šumma attunu tūrtu tutarrāni māmīt tapaššarāni šingāti memmēni ša tūrti turri māmīt pašāri tahassasānīni teppašāni tamītu annītu ana Aššur-bani-apli mār šarri rabiu ša bēt rēdûte mār Aššur-ahu-iddina šar Mat-Aššur bēlkunu issu ūme annīe adi ša urki adê ibbaššûni attunu marʾēkunu ša ana ūmē ṣâti ibbaššûni taʾākunu šumma attunu kî ina kaqqar tamīti annīti tazzazāni tamītu ša dabābti šapti tatammāni ina gummurti libbikunu lā tatammāni ana marʾēkunu ša urki adê ibbaššûni lā tušalmadāni šumma attunu murṣu lā ellu ina muhhi ramanīkunu tašakkanāni ina libbi adê ša Aššur-ahu-iddina šar Mat-Aššur ša ina muhhi Aššur-bani-apli mār šarri rabiu ša bēt rēdûte lā terrabāni ana urki ūmē ana ūmē ṣâti Aššur ilkunu Aššur-bani-apli mār šarri rabiu ša bēt rēdûte bēlkunu marʾēkunu mār marʾēkunu ana marʾēšu lipluhu ša māmīt ṭuppi annīe ennû eggû ihaṭṭû ipassasu abu bēlu adê ilāni rabiūti ettequ iparraṣu māmīssun gabbašunu ṭuppi adê annīe ṭuppi Aššur šar ilāni u ilāni rabiūti bēlēya unakkarūma ṣalam Aššur-ahu-iddina šar Mat-Aššur ṣalam Aššur-bani-apli mār šarri rabiu ša bēt rēdûte lū ṣalam ahhēšu aplīšu ša ina muhhīšu unakkarūni kunuk rubê rabê annīe ša adê ša Aššur-bani-apli mār šarri rabiu ša bēt rēdûte mār Aššur-ahu-iddina šar Mat-Aššur bēlikunu ina libbi šaṭirūni ina kunukki ša Aššur šar ilāni kanikūni ina pānikunu šakinūni kî ilikunu lā tanaṣṣarāni šumma attunu tunakkarāni ina Girra tapaqqidāni ana mê tanaddāni ina epri takattamāni ina mimma šipir nikilti tabbatāni tuhallaqāni tasappanāni Aššur šar ilāni mušīm šīmāti šīmat lemutti lā ṭābti lišīmkunu Mulliltu hīrtu narāmtašu amātikunu lilammin ay iṣibāta abbūtukunu Anu šar ilāni murṣu tānēhu dīʾu diliptu nissatu lā ṭābtu šīru eli naphar bītātikunu lišaznin Sin nannār šamê u kaqqiri ina šaharšuppû lihallipkunu ina pān ilāni u šar erebkunu ay iqbi kīma šerreme ṣabīti ṣēri rupdā x x x Sagmegar bēl ilāni ṣīru erab Bel ina Esaggil ay ukallimkunu mā lihalliqa napšatkun Marduk aplu rēštû hīṭu kabtu māmīt lā pašāri ana šīmtikunu lišīm Zarpanitu nādinat šumi u zēri šumkunu zērakunu ina māti lihalliqqi Belet-ili bēlat nabnīti tālittu ina mātikunu liprus ikkil šerri u lakê ina sūqi rebīti lizzamâ tārītkun Adad gugal šamê kaqqiri zunni šamūte ina mātikunu liprus tamerātikunu lizzammâ ana lā ṭābti ina rihṣi danni mātkunu lirhiṣ erbû muṣahhir māti ebūrkunu lēkul ikkil arî u tinūri ina bītātikunu ay ibši kurummāti ana ṭeāni lū tahliqakkunu kūm kurummāti eṣmātēkunu mārīkunu mārātekunu liṭēnū kiṣir ša ubānātekunu ina lēši lū lā iṭabbu qāqānu ultu libbi aṣūdātikunu lēšu lēkul ummu eli mārtīša bābša lēdil ina būrikunu šīr mārīkunu aklā ina bubūti hušahhi amēlu šīr amēli lēkul amēlu mašak amēli lilabbiš šīrīkunu kalbū huzīrī lēkulū eṭammakunu pāqidu nāq mê ay irši Ištar bēlet qabli tāhāzi ina tāhāzi danni qaštakunu lišbir idīkunu liksi ina šapal nakrikunu lū lišēšibkunu Nergal qarrād ilāni ina patrīšu lā gāmili napšatkunu liballi šaggaštu mūtānu ina libbikunu liškun Mulliltu āšibat Ninua patru hanṭu ittikunu lirkus Ištar āšibat Arbail rēmu gimlu ay išakkan elīkun Gula azugallatu rabîtu murṣu tānēhu ina libbikunu simmu lazzu ina zumrikunu lišabši dāmū šarku kīma mê runkā Aramiš bēl āli Qarne bēl āli Azaʾi mê arqūti limallikunu Adad Šala ša Kurbail sihlu šīrī lā ṭābtu ina zumur mātkunu lišabši Šarrat-Amqarruna ultu libbikunu lišahhiha tûltu Baiti-ili Ananti-Baiti-ili ina qāt nēši ākili limnûkunu Kubaba Karhuha ša Gargamiš rimṭu dannu ina libbikunu liškun dāmēkunu kīma tīki ina kaqqar littuttuk ilāni rabûtu ša šamê kaqqiri āšibūte kibrāti mala ina ṭuppi annīe šumšunu zakrū limhaṣūkūnu likkalmūkunu arratu maruštu aggiš līrurūkunu eliš ina balṭūti lissahūkunu šapliš ina kaqqiri eṭammakunu mê lizammû ṣillu u ṣētu liktaššedūkunu ana puzri šahāti lā tannimmedā akalī u mê līzibūkunu sunqu hušahhu bubūtu mūtānu ina pānikunu ay ippiṭir sīsī ša ardātikunu matnāt ša eṭlūtikunu ina niṭil īnīkunu kalbū huzīrī ina rebīt Aššur lindaššarū pagrīkunu kaqqiri ay imhur ina karši kalbū huzīrī lū naqbarkunu ̄ūmēkunu lū eṭû šanātkunu lū eklā eklēti lā namāri ana šīmtikunu lišīmū ina tānēhi dilipti napištikunu liqti bubbulu abūbu lā mahru ultu kaqqiri līlamma našpantakunu liškun mimma ṭābu lū ikkibkunu mimma marṣu lū šīmatkunu qīru kupru lū mākālakunu šīnāt imēri lū mašqītkunu napṭu lū piššatkunu elapû ša nāri lū taktīmkunu šēdu utukku rābiṣu lemnu bītātikunu lihīrū ilāni annūti lidgulū šumma anīni ina muhhi Aššur-ahu-iddina šar Mat-Aššur u Aššur-bani-apli mār šarri rabiu ša bēt rēdûte u ahhēšu mār ummīšu ša Aššur-bani-apli mār šarri rabiu ša bēt rēdûte u rēhti marʾē ṣīt-libbi ša Aššur-ahu-iddina šar māt Aššur sīhu bārtu neppašūni pîni issi nakrīšu nišakkanūni šumma mušamhiṣūte mušadbibūti lihšu ša amat lemutti lā ṭābtu lā banītu dabāb surrāte lā kēnāte ša ina muhhi Aššur-bani-apli mār šarri rabiu ša bēt rēdûte u ahhēšu mār ummīšu ša Aššur-bani-apli mār šarri rabiu ša bēt rēdûte nišammûni nupazzarūni ana Aššur-bani-apli mār šarri rabiu ša bēt rēdûte bēlinni lā niqabbûni ūmu ammar anīni marʾīni mār marʾēni balṭānīni Aššur-bani-apli mār šarri rabiu šumma attunu ina libbi adê annūte ša Aššur-ahu-iddina šar Mat-Aššur ša ina muhhi Aššur-bani-apli mār šarri rabiu ša bēt rēdûte u ahhēšu mār ummīšu ša Aššur-bani-apli mār šarri rabiu ša bēt rēdûte u rēhti marʾē ṣīt-libbi ša Aššur-ahu-iddina šar Mat-Aššur bēlikunu issikunu iškunūni tahaṭṭāni Aššur ab ilāni rabiūti ina kakkīšu ezzūti lišamqitkunu Palil bēl ašarēdu šīrīkunu arû zību lišākil Ea šar apsî bēl nagbi mê lā balāṭi lištēširkunu aganutillâ limallikunu ilāni rabûtu ša šamê kaqqiri mê u šamni ana ikkibikunu liškunū Girra nādin mākālī ana ilāni rabûti šumātkunu zērīkunu ina Girra liqmu KI.MIN ilāni mala ina ṭuppi adê annīe šumšunu zakrū ammar libittu kaqquru lusiqqūnikkunu kaqqarkunu kî parzilli lēpušū memmēni ina libbi lū lā iparruʾa kî ša ultu libbi šamê ša siparri zunnu lā izannunāni kî hannīe zunnu nalšu ina eqlātikunu tamerātekunu lū lā illak kūm zunnu peʾenāti ina mātikunu liznuna kî ša annaki ina pān išāti lā izzazūni attunu ina pān nakrikunu lā tazzāzā mārīkunu mārātikunu ina qātikunu lā taṣabbatā kî ša zēri ša kūdinni laššūni šumkunu zērkunu zēr ša ahhēkunu mārīkunu mārātikunu ultu māti lihliq kî ša qarnu ša x x-ni zēri u sikkit šikāri ina libbi šaknūni kî ša zērēni annūte lā iparruʾūnīni u sikkit šikāri ana x-x-ni-ša₂ lā tasahharūni šumkunu zērkunu zēru ša ahhēkunu mārīkunu ina muhhi pānī ša kaqqiri lihliq Šamaš ina epinni ša parzilli ālkunu mātkunu nagîkunu lušabalkit KI.MIN KI.MIN kî ša agurrutu annīti šalqatūni šīra ša mārīša ina pîša šakinūni kî hannî šīrī ša mārīkunu mārātikunu ina būrikunu lišākilkunu kî ša kabsu kabsutu hurāpu hurāptu šalqūni errēšunu ultu šēpēšunu karkūni errē ša mārīkunu mārātikunu ultu šēpēkunu likkarkā kî ša ṣerru šikkû ina libbi ištēt hurrete lā errabūni lā irabbiṣūni ina muhhi nakās napšāti ša ahēʾiš idabbubūni attunu issātikunu ina libbi ištēn bīti lā terrabā ina muhhi ištēt erši lā tattallā ina muhhi nakās napšāti ša ahēʾiš dubbā kî ša akalī karāni ina libbi errēkunu errabūni tamītu annītu ina libbi errēkunu errē ša mārīkunu mārātikunu lušēribū kî ša mê ina libbi takkussi tanappahāni ana kāšunu issātikunu mārīkunu mārātikunu lippuhūkunu nārīkunu īnīšunu mêšina ana qinniš lusahhirā akalī ina pitti hurāṣi ina mātikunu lilqû KI.MIN KI.MIN kî ša dišpu matiqūni dāmū ša issātikunu mārīkunu mārātikunu ina pîkunu limtiq kî ša šaṣbuti tûltu tākulūni ina balṭūtikunu šīrīkunu šīrī ša issātikunu mārīkunu mārātikunu tuʾissu lū tākul qaštukunu lišbirū ina šapal nakrikunu lušēšibūkunu qalta ina qātīkunu lušabalkitū mugirrīkunu ana qinniš lušadīlū kî ša ayālu kaššudūni dēkūni ana kāšunu ahhēkunu mārīkunu lukaššidū lidūkūkunu kî ša burdišahhi lā tadaggalūni ina beškānīša lā tasahharūni attunu ina muhhi issātikunu mārīkunu ana bītātikunu lā tasahhurā KI.MIN KI.MIN kî ša iṣṣūru ina dubāqi issappakūni ana kāšunu ahhēkunu mārīkunu ina qāt nakrikunu liškanūkunu šīrīkunu šīrī ša ahhēkunu issātikunu mārīkunu kî qīri kupri napṭi luṣallimū kî ša haeparušhi umāmu ina kippi issappakūni attunu ahhēkunu mārīkunu ina qāt nakrikunu naṣabitā šīrīkunu šīrī ša ahhēkunu mārīkunu mārātikunu kî šīri ša hurbabilli ligmurū kî ša ina libbi kamāni ša dišpi hurrāti palluzāni kî hannīe šīrīkunu šīrī ša ahhēkunu mārīkunu mārātikunu ina balṭūtikunu hurrāti lū palluzā kî ša erbû zēr barmu kalmatu mūnu ākilū ālānikunu mātkunu eqlātikunu lušākilu kî zumbi ina qāt nakrikunu lēpašūkunu nakarkunu limriṣkunu kî ša pispisu annīu biʾšūni kî hannīe ina pān ilāni u šarri u amēlūte nipiškunu libʾišū ana kanāšunu issātikunu ahhēkunu mārīkunu ina pitilti lihnaqūkunu kî ša ṣalam ša iškuri ina išāti iššarrapūni ša ṭiṭṭi ina mê immahhahūni kî hannīe lānkunu ina Girra liqmû ina mê liṭabbû kî ša mugirru adi sassīša ina dāmē rahṣatūni kî hannīe mugirrīkunu ina qabli nakrikunu ina dāmē ša ramanīkunu lirrahṣā kî pilaqqi lušaṣbirkunu kî issi ina pān nakrikunu lēpašūkunu KI.MIN KI.MIN ana kāšunu ahhēkunu mārīkunu kî allutti ana qinniš lušadīlūkunu kî išāti lā ṭābtu lā damiqtu lušalbūkunu kî ša šamnī ina libbi šīrī errabūni tamītu annītu ina libbi šīrīkunu šīrī ša mārīkunu lušēribū kî ša arrārū ana Bel ihṭûni kappī ša ahīšunu šēpēšunu ubattiqūni ̄īnīšunu ugallilūni kî hannīe ligmarūkunu kî appārī ina mê lunnišūkunu kî qanê ina riksi nakarkunu lišallipkunu šumma attunu Aššur-ahu-iddina šar Mat-Aššur u Aššur-bani-apli mār šarri rabiu ša bēt rēdûte u rēhti marʾē ṣīt-libbi ša Aššur-ahu-iddina šar Mat-Aššur turammâni ana imitti šumēli tallakāni ša ana imitti illakūni patrī lēkulāšu ša ana šumēli illakūni patrīme lēkulāšu ana kāšunu mārīkunu mārātikunu kî hurāpi gadê liqilūkunu kî ša killu ša suʾʾē annūte ihallalūni attunu issātikunu mārīkunu mārātikunu lā tanūhā lā taṣallalā eṣmātēkunu ana ahēʾiš lū lā iqarribā kî ša libbu ša huppi rāqūni kî hannīe libbakunu lirīq KI.MIN KI.MIN kî nakarkunu upattahūkanūni dišpu šamnī ziʾzaruʾu dāmē-erēni ana šakān pithikunu lihliqqi kî ša martu marratūni attunu issātikunu mārīkunu mārātikunu ina muhhi ahēʾiš lū marrākunu Šamaš huhāru ša siparri ina muhhikunu mārīkunu lishup ina gišparri lā naparšudi liddikunu ay ušēṣi napšatkun kî ša nādu annītu šalqatūni mêša ṣappahūni ina kaqqar ṣumāmīti laplaptu nādakunu lū tahhibi ina ṣūm mê mūtā KI.MIN KI.MIN kî ša mašennu annītu batqatūni ina kaqqar puqutti gāziri mašennīkunu libtuqū ina muhhi libbikunu pišlā Enlil bēl kussê kussâkunu lušabalkit Nabu nāši ṭuppi šīmāti ilāni šumkunu lipšiṭ zērūkunu ina māti lihalliq dalta ina īnēkunu lušarhiṣū dalātekunu lū lā ippattiā Ayaru ūm 16.KAM₂ limmu Nabu-belu-uṣur šakin māt Dur-Šarrukka adê ina muhhi Aššur-bani-apli mār šarri rabiu ša bēt rēdûti ša Mat-Aššur u Šamaš-šumu-ukin mār šarri ša bēt rēdûti ša Babili šaknū
