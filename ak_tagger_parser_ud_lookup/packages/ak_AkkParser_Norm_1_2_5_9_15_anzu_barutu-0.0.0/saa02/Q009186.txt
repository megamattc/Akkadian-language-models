saao/saa02/Q009186
kunuk Aššur šar ilāni bēl mātāti ša lā šunnê kunuk rubê rabê abi ilāni ša lā paqāri adê ša Aššur-ahu-iddina šar kiššati šar Mat-Aššur mār Sin-ahhe-eriba šar kiššati šar Mat-Aššurma issi Humbareš bēl āli Nahšimarti issi marʾēšu mār marʾēšu issi Nahšimartaya ṣābāni qātīšu gabbu ṣehru u rabiu mala bāšû issu napāh šamši adi raba šamši ammar Aššur-ahu-iddina šar Mat-Aššur šarrūtu bēlūtu ina muhhišunu uppašūni issikunu issi marʾēkunu mār marʾēkunu ša urki adê ana ūmē ṣâti ibbaššûni ša ina muhhi Aššur-bani-apli mār šarri rabiu ša bēt rēdûti mār Aššur-ahu-iddina šar Mat-Aššur ša ina muhhīšu adê issikunu iškunūni ina pān Sagmegar Dilbat Kayamani Šihṭi Ṣalbatanu Šukudi ina pān Aššur Anu Illil Ea Sin Šamaš Adad Marduk Nabu Nušku Uraš Nergal Mullissu Šeruʾa Belet-ili Issar ša Ninua Issar ša Arbail ilāni āšibūti šamê u kaqqiri ilāni Mat-Aššur ilāni Mat-Šumeri u Akkad ilāni mātāti kališunu udanninūni iṣbatu iškunūni Aššur abi ilāni bēl mātāti titammā Anu Illil Ea MIN Sin Šamaš Adad Marduk MIN Nabu Nušku Uraš Nergal MIN Mullissu Šeruʾa Belet-ili MIN Issar ša Ninua Issar ša Arbail MIN ilāni kališunu ša Libbi-ali MIN ilāni kališunu ša Ninua MIN ilāni kališunu ša Kalha MIN ilāni kališunu ša Arbail MIN ilāni kališunu ša Kalzi MIN ilāni kališunu ša Harrani MIN ilāni Babili Barsip Nippur kališunu MIN ilāni Mat-Aššur kališunu MIN ilāni Mat-Šumeri u Akkad kališunu MIN ilāni mātāti kališunu MIN ilāni ša šamê u kaqqiri kališunu MIN ilāni mātīšu nagīšu adê ša Aššur-ahu-iddina šar Mat-Aššur ina pān ilāni rabiūti ša šamê u kaqqiri issikunu iškunūni ina muhhi Aššur-bani-apli mār šarri rabiu ša bēt rēdûti mār Aššur-ahu-iddina šar Mat-Aššur bēlkunu ša ana mār šarrūte ša bēt rēdûti šumšu izkurūni ipqidūšūni kīma Aššur-ahu-iddina šar Mat-Aššur ana šīmti ittalak Aššur-bani-apli mār šarri rabiu ša bēt rēdûti ina kussie šarrūti tušeššabba šarrūtu bēlūtu ša Mat-Aššur ina muhhikunu uppaš ina eqli ina birti āli lā tanaṣṣaršūni ina muhhīšu lā tamaqqutāni lā tamuttāni ina ketti ša libbikunu issīšu lā tadabbubāni milku damqu ša gammurti libbikunu lā tamallikāšūni hūlu damqu ina šēpīšu lā tašakkanāni šumma attunu tunakkarāšūni issu libbi ahhēšu rabiūti ṣehrūti ina kūmuššu ina kussie Mat-Aššur tušeššabāni šumma abutu ša Aššur-ahu-iddina šar Mat-Aššur tennāni tušannāni šumma Aššur-bani-apli mār šarri rabiu ša bēt rēdûti ša Aššur-ahu-iddina šar Mat-Aššur bēlkunu ukallimkanūni hannumma lā tadaggalāni šarrūtu bēlūtu ša Mat-Aššur ina muhhikunu lā uppašūni šumma attunu ana Aššur-bani-apli mār šarri rabiu ša bēt rēdûti ša Aššur-ahu-iddina šar Mat-Aššur ukallimūkanūni iqbakkanūni adê ina muhhīšu issikunu udanninūni iškunūni lā tanaṣṣarāni ina libbīšu tahaṭṭāni qātkunu ana lemutti ina libbīšu tubbalāni epšu bārtu abutu lā ṭābtu lā damiqtu teppašāniššūni ina šarrūti Mat-Aššur tunakkarāšūni issu libbi ahhēšu rabiūti ṣehrūti ina kūmuššu kussie Mat-Aššur tušaṣbatāni šarru šanumma bēlu šanumma ina muhhikunu tašakkanāni ana šarri šanimma mār šarri šanimma māmīt tatammāni šumma attunu abutu lā ṭābtu lā banītu lā tarissu ša epēš šarrūte ša ina muhhi Aššur-bani-apli mār šarri rabiu ša bēt rēdûte lā tarṣatūni lā ṭābatūni lū ina pî ahhēšu ahhē abbēšu mār ahhē abbēšu qinnīšu zār bēt abīšu lū ina pî rabiūti pāhāti lū ina pî ša-ziqni ša-rēšāni lū ina pî ummânī lū ina pî naphar ṣalmāt qaqqadi mala bāšû tašammāni tupazzarāni lā tallakāninni ana Aššur-bani-apli mār šarri rabiu ša bēt rēdûti lā taqabbāni šumma Aššur-ahu-iddina šar Mat-Aššur ina ṣahāri ša marʾēšu ana šīmti ittalak Aššur-bani-apli mār šarri rabiu ša bēt rēdûti kussiu ša Mat-Aššur tušaṣbata Šamaš-šumu-ukin ahi talīmēšu mār šarri ša bēt rēdûti ša Babili ina kussie šarrūti ša Babili tušeššaba šarrūti Mat-Šumeri u Akkad Karduniaš kalāma ina pānīšu tušadgala tidintu ammar Aššur-ahu-iddina šar Mat-Aššur abūšu iddinaššūni issīšu ubbal issēn lā takallā šumma Aššur-bani-apli mār šarri rabiu ša bēt rēdûti ša Aššur-ahu-iddina šar Mat-Aššur ukallimūkanūni u ahhēšu mār ummīšu ša Aššur-bani-apli mār šarri rabiu ša bēt rēdûti ša Aššur-ahu-iddina šar Mat-Aššur ina muhhišunu adê issikunu iškunūni kettu šalimtu lā tukallāni ina kēnāte tarṣāti lā tattanabbalāšanūni ina ketti ša libbikunu issišunu lā tadabbubāni ina eqli birti āli lā tanaṣṣarāšunūni šumma Aššur-bani-apli mār šarri rabiu ša bēt rēdûti ša Aššur-ahu-iddina šar Mat-Aššur iqbakkanūni u ahhēšu mār ummīšu ša Aššur-bani-apli mār šarri rabiu ša bēt rēdûte ina muhhišunu adê issikunu iškunūni tahaṭṭāni qātkunu ina lemutti ina libbišunu tubbalāni epšu bārtu abutu lā ṭābtu teppašāniššunūni šumma abutu lā ṭābtu lā deʾiqtu lā banītu ina muhhi Aššur-bani-apli mār šarri rabiu ša bēt rēdûti mār Aššur-ahu-iddina šar Mat-Aššur bēlkunu lā tarṣatūni lā ṭābatūni lū ina pî nakrīšu lū ina pî salmēšu lū ina pî ahhēšu ahhē abbēšu mār ahhē abbēšu qinnīšu zār bēt abīšu lū ina pî ahhēkunu marʾēkunu marʾātikunu lū ina pî raggime mahhê mār šāʾili amat ili lū ina pî naphar ṣalmāt qaqqadi mala bāšû tašammāni tupazzarāni lā tallakāninni ana Aššur-bani-apli mār šarri rabiu ša bēt rēdûte mār Aššur-ahu-iddina šar Mat-Aššur lā taqabbāni šumma attunu Aššur-bani-apli mār šarri rabiu ša bēt rēdûte ša Aššur-ahu-iddina šar Mat-Aššur iqbakkanūni lā ṭābtu lā deʾiqtu teppašāniššunni taṣabbatāšūni tadūkaššūni ana nakrīšu taddanaššūni ana šarrūte Mat-Aššur tunakkarāšūni ana šarri šanimma bēli šanimma māmīt tatammāni šumma memmēni ana Aššur-bani-apli mār šarri rabiu ša bēt rēdûte mār Aššur-ahu-iddina šar Mat-Aššur bēlkunu ša ina muhhīšu adê issikunu iškunūni sīhu bārtu ša duākīšu šamuttīšu hulluqīšu ana kāšunu iqbakkanūni u attunu ina pî memmēni tašammāni ēpišānūte ša bārte lā taṣabbatāninni ina muhhi Aššur-bani-apli mār šarri rabiu ša bēt rēdûti lā tubbalāninni šumma ammar ṣabātišunu duākišunu maṣākunu lā taṣabbatāšanūni lā tadūkāšanūni šumšunu zarʾušunu ina māti lā tuhallaqāni šumma ammar ṣabātešunu duākišunu lā maṣākunu uznē ša Aššur-bani-apli mār šarri rabiu ša bēt rēdûti lā tupattāni issīšu lā tazzazāni ēpišānūti ša bārte lā taṣabbatāni lā tadūkāni šumma ēpišānūte ša bārte lū ēṣūte lū maʾdūte issišunu tašakkanāni dunqu lā dunqu tašammāni ana Aššur-bani-apli mār šarri rabiu ša bēt rēdûti mār Aššur-ahu-iddina šar Mat-Aššur lā tallakāninni lā taqabbāni libbakunu issīšu lā gammurūni ša ilāni ušeššabūni adê ina pān ilāni išakkanūni ina rikis paššūri šatê kāsi nipih Girra mê šamnī ṣibit tulê ana ahēʾiš tutammāni ana Aššur-bani-apli mār šarri rabiu ša bēt rēdûti mār Aššur-ahu-iddina šar Mat-Aššur bēlkunu lā tallakāninni lā taqabbāni ēpišānūti ša bārti u ṣābāni bēl hiṭṭi lā taṣabbatāninni lā tadūkāni šumšunu zarʾušunu ina māti lā tuhallaqāni šumma lū Aššuraya lū dāgil-pāni ša Mat-Aššur lū ša-ziqni lū ša-rēši lū mār Mat-Aššur lū mār māti šanītimma lū ina šiknat-napišti mala bāšû ana Aššur-bani-apli mār šarri rabiu ša bēt rēdûte lū ina eqli lū ina libbi āli ētasrūšu sīhu bārtu ina muhhīšu ētapšu attunu issi Aššur-bani-apli mār šarri rabiu ša bēt rēdûti lā tazzazāni lā tanaṣṣarāšūni ṣābāni ša bārti ēpašūnišūni ina gammurti libbikunu lā tadūkāni ana Aššur-bani-apli mār šarri rabiu ša bēt rēdûti u ahhēšu mār ummīšu issīšu lā tušezzabāninni šumma ša issi Aššur-bani-apli mār šarri rabiu ša bēt rēdûti mār Aššur-ahu-iddina šar Mat-Aššur bēlkunu ša ina muhhīšu adê issikunu iškunūni ibbalkatūni attunu issīšu tašakkanāni šumma kî daʾāni iṣṣabtūkunu attunu lā tahalliqāni ina muhhi Aššur-bani-apli mār šarri rabiu ša bēt rēdûti lā tallakāninni šumma attunu lū ina x-e hurādi x x x x x lū ina ūme rāqi kî qabal māti ašbākanūni lū kî ina pirri terrabāninni abutu lā ṭābtu ša Aššur-bani-apli mār šarri rabiu ša bēt rēdûti ina libbikunu tašakkanāni ina muhhīšu tabbalkatāni epšu bārtu abutu lā ṭābtu teppašāniššūni šumma Aššur-bani-apli mār šarri rabiu ša bēt rēdûti mār Aššur-ahu-iddina šar Mat-Aššur bēlkunu ina ūme ša Aššur-ahu-iddina šar Mat-Aššur bēlkunu ana šīmti illakūni šû lā šarkanūni lā bēlkanūni dannu lā ušappalūni šaplu lā imattahūni ša duāki lā idukkūni ša balluṭi lā uballaṭūni ammar iqabbûni lā tašammāni kî pîšu lā teppašāni šarru šanumma bēlu šanumma ina muhhīšu tubaʾʾāni šumma memmēni ina ēkalli bārtu lū ina kal ūme lū ina kal mūši lū ina hūli lū ina qabsi māti ana Aššur-ahu-iddina šar Mat-Aššur ētapaš attunu lā tašmeāšu lū ina kal ūme lū ina kal mūši ina lā simenīšu mār šipri issu libbi ēkalli ina muhhi mār šarri ittalka mā abūka rēška ittiši mā bēlī lillika attunu lā tašammeāšu lā turammāšu lā illak maṣṣartušu tudâna adi issēn ina libbikunu ša bēlīšu iraʾʾamūni ina muhhi bēt bēlīšu marṣašūni illakūni ina ēkalli šulmu ša šarri bēlīšu emmarūni harammēma issi mār šarri bēlikunu ina ēkalli tallaka šumma attunu puhru tašakkanāni ahēʾiš tutammāni ana issēn ina libbikunu šarrūtu taddanāni šumma attunu issu libbi ahhēšu ahhē abbēšu mār ahhē abbēšu qinnīšu zār bēt abīšu lū ša ina Mat-Aššur šunūni lū ša ina māti šanītimma innabtūni lū ina kalzi ēkalli qurbūti lū ina kalzi ēkalli patiūti lū ina kalzāni rabiūti ṣehrūti lū ina rabiūti ṣehrūte lū ina mār damqūti lū ina mār muškēnūti lū ša ša-ziqni lū ša-rēši lū ina urdāni lū ina ša-šīmī lū ina mār Mat-Aššur lū ina mār māti šanītimma lū ina naphar ṣalmāt qaqqadi mala bāšû issēn ina libbikunu kussie Mat-Aššur tušaṣbatāni šarrūtu bēlūtu ša Mat-Aššur taddanāniššūni šumma Aššur-bani-apli mār šarri rabiu ša bēt rēdûte kussiu ša Mat-Aššur lā tušaṣbatāni šarrūtu bēlūtu ša Mat-Aššur ina muhhikunu lā uppašūni šumma attunu ina muhhi Aššur-bani-apli mār šarri rabiu ša bēt rēdûte mār Aššur-ahu-iddina šar Mat-Aššur bēlkunu lā tamaqqutāni lā tamuttāni ša ina muhhīšu ṭābūni lā tubaʾʾāni lā teppašāni šumma lā ṭābtu teppašāniniššunni milku lā damqu tamallikāšūni hūlu lā šalmu ina šēpēšu tašakkanāni ina kēnāte tarṣāte lā tattanabbalāšunūni šumma Aššur-ahu-iddina šar Mat-Aššur bēlkunu ina ṣahāri ša marʾēšu ana šīmte ittalak lū ša-rēši lū ša-ziqni ana Aššur-bani-apli mār šarri rabiu ša bēt rēdûte iddūak šarrūtu ša Mat-Aššur ittiši šumma attunu issīšu tašakkanāni ana urdānūtīšu taturrāni lā tabbalkatāni lā tanakkirāni mātāti gabbu issīšu lā tušamkarāni sīhu ina muhhīšu lā tašakkanāni lā taṣabbatāniššūni lā tadūkaššūni u mār Aššur-bani-apli mār šarri rabiu ša bēt rēdûti kussiu ša Mat-Aššur lā tušaṣbatāni šumma attunu ina pān arīti ša Aššur-ahu-iddina šar Mat-Aššur u aššat Aššur-bani-apli mār šarri rabiu ša bēt rēdûti lā tadaggalāni kīma ittabši lā turabbāni kussiu ša Mat-Aššur lā tušaṣbatāni ēpišānūti ša bārti lā taṣabbatāninni lā tadūkāni šumšunu zarʾušunu ina māti lā tuhallaqāni dāmē kūm dāmē lā tatabbakāni gimlu ša Aššur-bani-apli mār šarri rabiu ša bēt rēdûte lā tutarrāninni šumma attunu ana Aššur-bani-apli mār šarri rabiu ša bēt rēdûte mār Aššur-ahu-iddina šar Mat-Aššur bēlkunu šammu ša muātīšu tušakkalāšūni tašaqqiāšūni tapaššašāšūni kišpī teppašāniššūni ilāni u ištaru issīšu tušaznāni šumma attunu ana Aššur-bani-apli mār šarri rabiu ša bēt rēdûte mār Aššur-ahu-iddina šar Mat-Aššur bēlkunu kî napšātekunu lā taraʾʾamāni šumma attunu ina pān Aššur-bani-apli mār šarri rabiu ša bēt rēdûti ša ahhēšu mār ummīšu karṣīšunu takkalāni lā ṭābtušunu taqabbāni ahīkunu ina bētātišunu tubbalāni ina libbišunu tahaṭṭāni issu libbi tidintu ša Aššur-ahu-iddina šar Mat-Aššur abūšunu iddinaššanūni qinītu ša šunu iqnûni tanaššāni šumma tidintu eqlāti bētāti kirâti nišē unūtu sissê kūdini imārī alpāni immerē ša Aššur-ahu-iddina šar Mat-Aššur ana marʾēšu iddinūni lā ina pānišunu lā šūtūni šumma deʾiqtašunu ina pān Aššur-bani-apli mār šarri rabiu ša bēt rēdûti lā taqabbāni šumma ina pānīšu lā izzazzūni issikunu lā ussatammahūni adê annūti ša Aššur-ahu-iddina šar Mat-Aššur ina muhhi Aššur-bani-apli mār šarri rabiu ša bēt rēdûti u ahhēšu mār ummīšu ša Aššur-bani-apli mār šarri rabiu ša bēt rēdûti udanninūni issikunu iškunūni tamītu utammûkanūni ana marʾēkunu mār marʾēkunu ana zarʾekunu ana zarʾ-zarʾekunu ša urki adê ana ūmē ṣâti ibbaššûni lā taqabbāni ṭēmu lā tašakkanšūni mā adê annūte uṣra mā ina libbi adêkunu lā tahaṭṭia nupšātkunu lā tuhallaqa mā mātkunu ana hapê nišēkunu ana šallali lā taddana mā abutu annītu ša ina pān ilāni amēlūte mahratūni šî ina pānikunu lū mahrat ina muhhikunu lū ṭābat Aššur-bani-apli mār šarri rabiu ša bēt rēdûti ana bēlūti māti u nišē lū naṣir urki ana šarrūti lū nabi šumšu šarru šanumma bēlu šanumma ina muhhikunu lā tašakkana šumma memmēni ina muhhi Aššur-ahu-iddina šar Mat-Aššur sīhu bārtu ētapaš ina kussie šarrūtīšu ittūšib šumma ana šarrūtīšu tahadduāni lā taṣabbatāniššūni lā tadūkāšūni šumma ammar ṣabātīšu duākīšu lā maṣākunu ana šarrūtīšu tamaggurāni tamītu ša urdānūti tatammāniššūni ina muhhīšu lā tabbalkatāni ina gammurti libbikunu qarābu issīšu lā tuppašāni mātāti šaniāte issīšu lā tušamkarāni hubtušu lā tahabbatāninni dēktušu lā tadūkāni šumšu zāršu ina māti lā tuhallaqāni Aššur-bani-apli mār šarri rabiu ša bēt rēdûte kussie abīšu lā tušaṣbatāni šumma attunu issu libbi ahhēšu ahhē abbēšu mār ahhē abbēšu issu libbi zār bēt abīšu issu libbi zār šarri pāniūti issu libbi rabie pāhiti ša-rēši issu libbi mār Mat-Aššur issu libbi mār māti šanītimma ušakpadūkanūni iqabbakkanūni mā karṣī ša Aššur-bani-apli mār šarri rabiu ša bēt rēdûti ina pān abīšu akla mā abassu lā ṭābtu lā deʾiqtu qibia ina birtuššu ina birti abīšu tušamhaṣāni ana ziāri ina pān ahēʾiš tašakkanāšanūni bēl qiʾʾi ša ṭēmu išakkanūkanūni ušanzarūkanūni qibāniššu mā lū ahhēšu mā lū urdāni ša ina muhhi abīšu ušanzirūni ša karṣīšu ina pān abīšu ekkalūni aleʾ mā lā ša Aššur Šamaš u Adad ina muhhīšu iqbûni takūn mā ina balāt Aššur u Šamaš abūkunu LU TI u₂ ŠID mā ša ahikunu kabbida nupšātkunu uṣra šumma memmēni ušakpadūkanūni iqabbakkanūni issu libbi ahhēšu ah abbēšu mār ahhē abbēšu qinnīšu zār bēt abīšu lū ša-rēši lū ša-ziqni lū mār Mat-Aššur lū mār māti šanītimma lū ina naphar ṣalmāt qaqqadi mala bāšû iqabbakkanūni mā karṣī ša ahhēšu mār ummīšu ina pānīšu akla mā šamhiṣa ina birtuššunu mā ahhēšu mār ummīšu issu pānīšu pursa attunu tašammāni lā ṭābtu ša ahhēšu ina pānīšu taqabbāni issu pān ahhēšu taparrasāšūni šumma qābiānu ša abutu annītu iqbakkanūni turammāšūni šumma lā tallakāninni ana Aššur-bani-apli mār šarri rabiu ša bēt rēdûte lā taqabbāni mā abūka adê ina muhhīka issīni issakan uttammannāši šumma tadaggalāni ina pān Aššur-bani-apli mār šarri rabiu ša bēt rēdûti ahhēšu x kan šu x+x x+x-ku-uš maṣṣartu x x x x x x x attunu kî ramanīkunu lā tagarrišunūni pu-x+x x x x x x ina libbišunu lā tu-še-x x x mā abūkunu ina libbi adê issakan utammannāši šumma attunu kīma Aššur-ahu-iddina šar Mat-Aššur bēlkunu ana šīmti ittalak Aššur-bani-apli mār šarri rabiu ša bēt rēdûti ina kussie šarrūte ittūšib abutu lā ṭābtu ša ahhēšu mār ummīšu ina pān ahišunu taqabbāni tušanzarāni mā qātka ina lemutti ina libbišunu ubbil šumma issu pān Aššur-bani-apli mār šarri rabiu ša bēt rēdûte tunakkarāšanūni dibbīšunu lā damqāte ina pān ahišunu taqabbāni mazzāsu ša Aššur-ahu-iddina šar Mat-Aššur abūšunu ukallimūšunūni ina pān Aššur-bani-apli mār šarri rabiu ša bēt rēdûti taqabbāni x+x x x x x x unakkaršunūni šumma sarbu ša ina muhhi ilāni ša puhri lū pānīkunu lū qātīkunu lū napultakunu tapaššašāni lū ina sīqikunu tarakkasāni ša māmīt pašāri teppašāni šumma attunu tūrtu tutarrāni māmīt tapaššarāni šingāte x x x ina pānīni ša tūrtu turri māmīt pašāri tahassasāni teppašāni tamītu annītu ina muhhi Aššur-bani-apli mār šarri rabiu ša bēt rēdûti mār Aššur-ahu-iddina šar Mat-Aššur bēlkunu ša ultu ūme annīe adi ša urki adê ibbaššiūni attunu marʾēkunu ša ana ūmē ṣâti ibbaššûni taʾākunu šumma attunu kî ina kaqqar tamīti annītu tazzazāni tamītu ša dabābti šapti tatammāni ina gummurti libbikunu lā tatammāni ana marʾēkunu ša urki adê ibbaššûni lā tušalmadāni šumma attunu murṣu lā paṭru ina muhhi ramanīkunu tašakkanāni ina libbi adê ša Aššur-ahu-iddina šar Mat-Aššur ša ina muhhi Aššur-bani-apli mār šarri rabiu ša bēt rēdûte lā terrabāni ana urki ūmē ana ūmē ṣâti Aššur ilkunu Aššur-bani-apli mār šarri rabiu ša bēt rēdûti bēlkunu marʾēkunu mār marʾēkunu ana šāšu lipluhu ša māmīt ṭuppi annî ennû eggû ihaṭṭû ipassasu x šu₂ adê x x eggûma iparraṣu māmīssun bēl ṭuppi adê annî Aššur šar ilāni u ilāni rabiūti bēlēya x x x-šu₂ lū ṣalam Aššur-ahu-iddina šar Mat-Aššur lū ṣalam Aššur-bani-apli mār šarri rabiu ša bēt rēdûti lū ṣalam ahhēšu x x x x x x x x kunuk rubê rabê ab ilāni x x x x ša bēti x x x x x x x x x x ina libbi kunukki ša Aššur šar ilāni kanikūni ina pānikunu šakinūni kî ilikunu lā tanaṣṣarāni šumma attunu tunakkarāni ana Girra tapaqqidāni ina mê tanaddāni ina epri takarrarāni ina mimma šipir nikilti tabbatāni tuhallaqāni tasappanāni Aššur šar ilāni mušīm šīmāti šīmat lemutti lā ṭābti lišīmkunu arak ūm šēbūti kišid littūti ay iqīškunu Mulliltu hīrtu narāmtašu amat pîšu lilamminma ay iṣbat abbūtukun Anu šar ilāni murṣu tānēhu dīʾu diliptu nissatu lā ṭābtu zēr eli naphar bītātikunu lišaznin Sin nannār šamāmī u kaqqiri ina šaharšuppû lihallipkunu ina pān ilāni u šarri erabkunu ay iqbi kî sirrime ṣabīti ina ṣēri rupdā Šamaš nūr šamāmī u kaqqar dīn ketti mīšari ay idīnkunu niṭil īnīšunu liššīma ina eklēti ittallakā Ninurta ašarēd ilāni ina šiltāhīšu šamri lišamqitkunu dāmēkunu limalli ṣēra šīrkunu arû zību lišākil Dilbat nabat kakkabī ina niṭil īnikunu hīrātekunu ina sūni nakrikunu lišanīl mārīkunu ay ibellū bītkun nakru ahû lizaʾʾiza mimmûkun Sagmegar bēl ili ṣīru erab Bel ina Esaggil ay ukallimkunu lihalliqa napšatkun Marduk aplu rēštû hīṭu kabtu māmīt lā pašāri ana šīmtikunu lišīm Zarpanitu nādinat šumi u zēri šumkunu ina māti luhalliq Belet-ili bēlet nabnīti tālittu ina mātikunu liprus ikkil šerri u lakê ina sūqi rebīt lizammi tārītkun Adad gugal šamê kaqqiri mīla ina mātikunu liprus tamerātikunu lizammi ina rihṣi danni mātkunu x x x erbû muṣahhir māti ebūrkunu lēkul ikkil arî u tinūri ina bītātikunu ay ibašši kurummāti ana ṭiāni lū tahliqakkunu kūm kurummāti eṣmātikunu mārīkunu mārātikunu liṭīnū kiṣir ša ubānikunu ina lēše lū lā iṭabbu x x x aṣūdātikunu lēšu lēkul ummu eli mārtīša bābša lēdil ina būrikunu šīrī mārīkunu aklā ina bubūti hušahhu amēlu šīr amēli lēkul amēlu mašak amēli lilabbiš šīrīkunu kalbū huzīrū lēkulū eṭemmakunu pāqidu nāq mê ay irši Ištar bēlet qabli tāhāzi ina tāhāzi danni qaštakunu lišbir idīkunu liksi ina šapal nakrikunu lišēšibkunu Nergal qarrād ili ina patrīšu lā gāmili napšatkunu liballi šaggaštu mūtānu ina libbikunu liškun Mulliltu āšibat Ninua patru hamṭu ittikunu lirkusu Ištar āšibat Arbail rēmu gimlu lū lā išakkan elīkun Gula azugallatu rabîtu murṣu tānēhu ina libbikunu simmu lazzu ina zumrikunu liškun dāmu u šarku kīma mê runkā Sebetti ilāni qardūte ina kakkīšunu ezzūti našpantakunu liškunū Aramiš bēl im x+x x x x x x x x x-ku-nu x x x x x x x x x x x-tu Baiti-ili Anati-Baiti-ili ina qāt nēši ākili limnûkunu Kubaba ištar ša Gargamis rimṭu dannu ina libbikunu liškun šīnātakunu kīma tīki ana kaqqar littattuk ilāni rabûtu ša šamê kaqqiri āšibūtu kibrāti mala ina ṭuppi annīe šumšunu zakrū limhaṣūkunu likkilmūkunu arratu maruštu aggiš līrurūkunu eliš balāṭī lissahūkunu šapliš ina kaqqiri eṭemmakunu mê liṣammû ṣillu u ṣētu liktaššidūkunu ina puzri šahāti lā tannimmedā akalī u mê līzibūkunu sunqu hušahhu bubūtu mūtānu ultu pānikunu ay ippiṭir sīsī ša ardātekunu matnāt ša eṭlūtikunu ina niṭil īnikunu kalbu huzīrū ina rebīt Aššur lindaššarū pagrīkunu kaqqiri ay imhur ina karši kalbi huzīrī lū naqbarkunu ̄ūmēkunu lū eṭû šanātkunu lū eklā eklētu lā namāri ana šīmtikunu lišīmū ina tānēhu diliptu napištakunu liqti bubbulu abūbu lā mahru ultu libbi kaqqiri līlâma našpantakunu liškun mimma ṭābu lū ikkibkunu mimma marṣu lū šīmatkunu qīru kupru lū mākālakunu šīnāt imēri lū mašqītkunu napṭu lū piššatkunu elapûʾa ša nāri lū taktīmkunu šēdu utukku rābiṣu lemnu bītātikunu lihīrū ilāni annūte lidgulū šumma anīnu ina muhhi Aššur-ahu-iddina šar Mat-Aššur bēlīni ina muhhi Aššur-bani-apli mār šarri rabiu ša bēt rēdûti ahhēšu mār ummīšu ša Aššur-bani-apli mār šarri rabiu ša bēt rēdûti u rēhti marʾi ṣīt-libbi ša Aššur-ahu-iddina šar Mat-Aššur bēlīni sīhu bārtu neppašūni pîni issi nakrīšu nišakkanūni šumma mušamhiṣūtu mušadbibūtu lihšu ša amat lemutti lā ṭābtu lā banītu dabāb surrāti u lā kēnāte ša ina muhhi Aššur-bani-apli mār šarri rabiu ša bēt rēdûti u ahhēšu mār ummīšu ša Aššur-bani-apli mār šarri rabiu ša bēt rēdûti nišammûni nupazzarūni ana Aššur-bani-apli mār šarri rabiu ša bēt rēdûti bēlīni lā niqabbûni ūmu ammar anīnu marʾīni mār marʾēni balṭānīni Aššur-bani-apli mār šarri rabiu ša bēt rēdûti lā šarrānīni lā bēlīnīni šumma šarru šanumma mār šarri šanumma ina muhhīni marʾīni mār marʾēni nišakkanūni ilāni mala šumšunu zakru ina qātīni zarʾīni zarʾ-zarʾīni lubaʾʾiʾū šumma attunu ina libbi adê annūte ša Aššur-ahu-iddina šar Mat-Aššur bēlikunu ina muhhi Aššur-bani-apli mār šarri rabiu ša bēt rēdûte ahhēšu mār ummīšu ša Aššur-bani-apli mār šarri rabiu ša bēt rēdûte u rēhti marʾē ṣīt-libbi ša Aššur-ahu-iddina šar Mat-Aššur bēlikunu issikunu iškunūni tahaṭṭāni Aššur ab ilāni ina kakkīšu ezzūti lišamqitkunu Palil bēl ašarēdu šīrkunu arû zību lišākil Ea šar apsî bēl nagbi mê lā balāṭi lišqikunu aganutillâ limallikunu ilāni rabûtu ša šamê kaqqiri mê šamnī ana ikkibikunu liškunū Girra nādin mākālē ana ṣehrūti rabûti šumkunu zērkunu liqmu KI.MIN KI.MIN ilāni mala ina ṭuppi adê annīe šumšunu zakrū ammar libittu kaqquru lusiqqūnikkunu kaqqarkunu kî parzilli lēpušū memmēni ina libbi lū lā iparruʾa kî ša ultu libbi šamê ša siparri zunnu lā izannunūni kî hannīe zunnu nalšu ina libbi eqlātikunu tamerātikunu lū lā illak kūm zunnu peʾenāti ina mātikunu liznun kî ša annaki ina pān išāti lā izzazūni attunu ina pān nakrikunu lā tazzazā mārīkunu mārātikunu ina qātikunu lā taṣabbatā KI.MIN kî ša zēri ša kūdini laššūni šumkunu zērkunu zēr ša mārīkunu mārātikunu ultu māti lihliq kî ša qarnu ša buqli kî titābī ina libbi šaknūni KI x x x x lā iparruʾūni x x šu₂ ra x+x x x+x-ni-ša₂ lā tasahharūni zērkunu zērē ša ahhēkunu mārīkunu mārātikunu ultu muhhi pānī ša kaqqari lihliq Šamaš ina epinni ša parzilli ālkunu nagîkunu lušabalkit KI.MIN KI.MIN kî ša agurrutu annītu šalqatūni šīra ša mārīša ina pîša šakinūni kî hannīe šīra ša ahhēkunu mārīkunu mārātikunu ana būrikunu lušākilūkunu kî ša kabsu kabsutu hurāpu hurāptu šalqūni errēšunu ultu šēpēšunu karkūni errēkunu errē ša mārīkunu mārātikunu ultu šēpēkunu likkarkū šumma attunu ina libbi adê annūti ša Aššur-ahu-iddina šar Mat-Aššur ša ina muhhi Aššur-bani-apli mār šarri rabiu ša bēt rēdûti tahaṭṭāni KI.MIN kî ša ṣerru u šikkû ina libbi ištēt hurriti lā errabūni lā irabbiṣūni ina muhhi nakās napšāti ša ahēʾiš idabbabūni attunu issātikunu ina libbi ištēn bīti lā terrabā ina muhhi ištēt erši lā tattâlā ina muhhi nakās napšāti ša ahēʾiš dubbā KI.MIN KI.MIN kî ša akalī u karānī ina libbi errēkunu errabūni kî hannî tamītu annītu ina libbi errēkunu errē ša mārīkunu mārātikunu lušēribū KI.MIN KI.MIN kî ša mê ina libbi takkussi tanappahāni ana kāšunu issātikunu mārīkunu mārātikunu lippuhūkunu nārīkunu īnīšunu mêšina ana qinniš lusahhirū KI.MIN KI.MIN akalī ina pitti hurāṣi ina mātikunu lušālikū KI.MIN KI.MIN kî ša dišpu matiqūni dāmē ša issātikunu mārīkunu mārātikunu ina pîkunu limtiq KI.MIN kî ša šaṣbutu tûltu tākulūni ina balṭūtekunu šīrīkunu šīra ša issātikunu mārīkunu mārātikunu tuʾissu lū tākul KI.MIN ilāni mala ina ṭuppi adê annî šumšunu zakrū qaštukunu lišbirū ina šapal nakrikunu lušēšibūkunu qalta ina qātīkunu lušabalkitū mugirrīkunu ana qinniš lušadīlū KI.MIN kî ša ayālu kaššudūni dēkūni ana kāšunu ahhēkunu mārīkunu bēl dāmēkunu lukaššidū lidūkūkunu KI.MIN kî ša burdišahhi lā tadaggalūni ina biškānīša lā tasahharūni kî hannīe attunu ina muhhi issātikunu mārīkunu mārātikunu ana bītātikunu lā tasahhurā KI.MIN KI.MIN kî ša iṣṣūru ina tubāqi iṣabbatūni ana kāšunu ahhēkunu mārīkunu ina qāt bēl dāmēkunu liškanūkunu KI.MIN KI.MIN šīrīkunu šīra ša issātikunu ahhēkunu mārīkunu mārātikunu kî qīru kupri napṭi luṣallimū KI.MIN kî ša haerušhi umāmu ina kippi issappakūni attunu issātikunu ahhēkunu mārīkunu mārātikunu ina qāt nakrikunu naṣbitā KI.MIN KI.MIN šīrīkunu šīrī ša issātikunu ahhēkunu mārīkunu mārātikunu kî šīrī ša hurbabilli liggamrū KI.MIN KI.MIN kî ša ina libbi kamāni ša dišpi hurrāti pallušāni ina libbi šīrīkunu šīrī ša issātikunu ahhēkunu mārīkunu mārātikunu ina balṭūtekunu hurrāti lupallišū KI.MIN KI.MIN erbû zēr barmu kalmutu mūnu ākilū ālānikunu mātkunu nagîkunu lušākilu KI.MIN KI.MIN kî zumbi ina qāt nakrikunu lēpašūkunu nakarkunu limriskunu kî ša pispisu annīu biʾšūni kî hannî ina pān ili u šarri amēlūte nipiškunu libʾiš KI.MIN KI.MIN ana kanāšunu issātikunu ahhēkunu mārīkunu mārātikunu ina pitilti lihnaqūkunu kî ša ṣalmu ša iškuri ina išāti iššarrapūni ša ṭiṭṭi ina mê immahhahūni kî hannīe lānkunu ina Girra liqmû ina mê luṭabbû šumma attunu ina libbi adê annūti ša Aššur-ahu-iddina šar Mat-Aššur u marʾēšu mār marʾēšu tahaṭṭāni KI.MIN kî ša mugirru annītu adi sassīša ina dāmē rahṣatūni kî hannīe ina qabli nakrikunu mugirrīkunu ina libbi dāmē ša ramenīkunu lirrahṣā ilāni mala ina ṭuppi adê annīe šumšunu zakrū kî pilaqqi lušaṣbirūkunu kî issi ina pān nakrikunu lēpašūkunu ilāni mala ina ṭuppi annî šumšunu zakrū ana kāšunu ahhēkunu mārīkunu mārātikunu kî allutti ana qinniš lušadīlūkunu kî išāti lā ṭābtu lā damiqtu lušalbūkunu kî ša šamnī ina libbi šīrīkunu errabūni kî hannīe tamītu annītu ina libbi šīrīkunu šīrī ša ahhēkunu mārīkunu mārātikunu lušēribū kî ša arrārī ana Bel ihṭûni kappī ša ahīšunu šēpēšunu ubattiqūni ̄īnīšunu ugallilūni kî hannīe ligmarūkunu kî appāri ina mê lunnišūkunu kî qanê ina riksi nakarkunu lušallipkunu šumma attunu Aššur-ahu-iddina šar Mat-Aššur bēlikunu u Aššur-bani-apli mār šarri rabiu ša bēt rēdûte u ahhēšu mār ummīšu ša Aššur-bani-apli mār šarri rabiu ša bēt rēdûti rēhti marʾē ṣīt-libbi ša Aššur-ahu-iddina šar Mat-Aššur turammâni ana imitti u šumēli tallakāni ša ana imitti illakūni patrī lēkulāšu ša ana šumēli illakūni patrīma lēkulāšu ana kāšunu issātikunu ahhēkunu mārīkunu mārātikunu kî hurāpi gadê lu-x x x-ku-nu KI.MIN kî ša killu ša suʾʾī annūte ihallulūni kî hannīe attunu issātikunu mārīkunu mārātikunu lā tanūhā lā taṣallalā eṣmātekunu ana ahēʾiš lū lā iqarribā kî ša libbu ša huppi rāqūni libbikunu lirīqū kî nakarkunu upattahūkanūni dišpu šamnī zinzaruʾu dām-erēni ana šakān pithikunu lihliq kî ša martu marratūni attunu issātikunu mārīkunu mārātikunu ina muhhi ahēʾiš lū marrākunu KI.MIN Šamaš huhāru ša siparri ina muhhikunu mārīkunu mārātikunu lishūpu ina gišparri ša lā naparšudi liddikunu ay ušēṣi napšatkun kî ša nādu šalqatūni mêša ṣappahūni ina kaqqar ṣumāmīt laplaptu nādakunu lū tahhibi ina ṣūm mê mūtā kî ša mašennu šalqatūni ina kaqqar paqutti mašennīkunu lipparmā ina muhhi x x-ku-nu x+x x x Enlil bēl kussî kussâkunu lušabalkit Nabu nāši ṭuppi šīmāti ilāni šumkunu lipšīṭi zērkunu ina māti luhalliq dalta ina īnīkunu lū x+x x x x x dalātikunu x x x+x+x x x x x Ayaru ūm 18-KAM₂ limmu Nabu-belu-uṣur šakin māt Dur-Šarrukku adê ša Aššur-ahu-iddina šar Mat-Aššur ša ina muhhi Aššur-bani-apli mār šarri rabiu ša bēt rēdûti ša Mat-Aššur u ina muhhi Šamaš-šumu-ukin mār šarri rabiu ša bēt rēdûti ša Babili šaknūni
