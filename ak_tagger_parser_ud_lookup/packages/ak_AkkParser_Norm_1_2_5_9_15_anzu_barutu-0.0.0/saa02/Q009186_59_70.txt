
Palil bēl ašarēdu šīrkunu arû zību lišākil

Ea šar apsî bēl nagbi mê lā balāṭi lišqikunu aganutillâ limallikunu

ilāni rabûtu ša šamê kaqqiri mê šamnī ana ikkibikunu liškunū

Girra nādin mākālē ana ṣehrūti rabûti šumkunu zērkunu liqmu

KI.MIN KI.MIN ilāni mala ina ṭuppi adê annīe šumšunu zakrū ammar libittu kaqquru lusiqqūnikkunu kaqqarkunu kî parzilli lēpušū memmēni ina libbi lū lā iparruʾa

kî ša ultu libbi šamê ša siparri zunnu lā izannunūni kî hannīe zunnu nalšu ina libbi eqlātikunu tamerātikunu lū lā illak kūm zunnu peʾenāti ina mātikunu liznun

kî ša annaki ina pān išāti lā izzazūni attunu ina pān nakrikunu lā tazzazā mārīkunu mārātikunu ina qātikunu lā taṣabbatā

KI.MIN kî ša zēri ša kūdini laššūni šumkunu zērkunu zēr ša mārīkunu mārātikunu ultu māti lihliq

kî ša qarnu ša buqli kî titābī ina libbi šaknūni KI x x x x lā iparruʾūni x x šu₂ ra x+x x x+x-ni-ša₂ lā tasahharūni zērkunu zērē ša ahhēkunu mārīkunu mārātikunu ultu muhhi pānī ša kaqqari lihliq

Šamaš ina epinni ša parzilli ālkunu nagîkunu lušabalkit

KI.MIN KI.MIN kî ša agurrutu annītu šalqatūni šīra ša mārīša ina pîša šakinūni kî hannīe šīra ša ahhēkunu mārīkunu mārātikunu ana būrikunu lušākilūkunu

kî ša kabsu kabsutu hurāpu hurāptu šalqūni errēšunu ultu šēpēšunu karkūni errēkunu errē ša mārīkunu mārātikunu ultu šēpēkunu likkarkū
