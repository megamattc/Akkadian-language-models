saao/saa13/P336737
ana šar mātāti bēlīya aradka Šumu-iddina Nabu u Marduk ana šar mātāti bēlīya likrubū ana pān šarri bēlīya allaka Mar-Ištar kî illika umma kigallānu ašaṭṭar mimma ša ittīšu ana amāru ṭābu yaʾnu ina pānīšu attemerka adi ina pānīya uqattû allakamma šēpē ša šarri bēlīya aniššiq ṣalmāni ša šarri ša Mar-Ištar iššâ umma amurrāma ša šalam lizzi anāku u ummânū ardē ša šarri ahāmeš kî nukallimu libbū ṣalmu ša ana šarri bēlīya ušēbila šalim kî ša šarru bēlīya qablīšu irakkasūma ana pān Marduk ilka terrubu libbū ṣalmu ša ana šarri bēlīya ušēbila riksu ša šarri bēlīya libbū ša ina Al-Aššur ina muhhi šubti ša Bel ušazzizū ina Saggil u ēkurrāti ša Babili ultazzi šarru līmurma kî pān šarri bēlīya mahru libbūšu lizzi u kî pān šarri lā mahru libbū ṣalmu ša šarri bēlīya ušēbila lizzi Ahu-iddina rab širakū Balaṭu ikkāru ša Bel Bel-ušallim u Nabu-eriba kizê ša qīpi amat šarri kî iqbû ana pān šarri altapraššunūti šarru ša pîšunu lišme u iqabbûni umma 02 ša-rēšāni ultu Mat-Aššur kî ihliqūni qīpi ina bītīšu iptesimšunūti u enna ana Barsip iltaparšunūti anāku ul ašallaṭma ultu Barsip ul ušeṣṣâ kî pān šarri bēlīya mahru mār šipri ša šarri ittišunu lillikamma ašar ašbū lībukūni adi lā išemmûma ana ašar šanâmma illakū ša-rēši ša šarru bēlā išpura aṣṣabatsu adû ina qāt Mar-Ištar ušuzzāku kî ša dullāni nuqtattû ittīya abbakaššu mannu ša ahūšu u qereb ēkallīšu ibašši ana muhhīšu rahuṣ anāku mammannūwa ina ēkalli ša šarri bēlīya yaʾnu ana lā šarru bēlā adû Marduk u Šeruʾa ana balāṭi napšāti ša šarri bēlīya uṣalli Imba mār gallābi mandid šikin ṭēmi ultu Elamtu ittalka šikin ṭēmi ul īmuršu šarru lū tīdī
