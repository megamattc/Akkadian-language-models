saao/saa13/P334362
ana šarri bēlīya urdaka Nabu-bani-ahhe lū šulmu ana šarri bēlīya Nabu Marduk ana šarri bēlīya likrubu annurig ṣalmu ša hurāṣi gammur hurāṣu ša ṣalme ša siparri kašīdi mannu ša šarru bēlī iqabbûni lillika lihīṭi nišmēdi kaššadūtu ša hurāṣu ina libbi ihīṭūni ina nakkante bēt unqi kî mannu ša šarru bēlī išapparanni illakanni unqu issīšu lūbila hurāṣu ša ṣalme ina libbi lihīṭi ina muhhi uqnî išʾallūni šinīšu šalāšīšu ana šarri bēlīya assapra lā ušēbilūni ūmâ šumma uqnî laššu sipar arhi kî ša ana Urdu-Nabu iddinūni mīnu ša ursūtūni issēniš šarru bēlī ṭēmu liškun liddinūni Kuluʾu Mannu-ki-Arbail parkulli issēniš lillikūni šunu ilaʾʾi ikabbusu adi qarhu lā iqarrahūni
