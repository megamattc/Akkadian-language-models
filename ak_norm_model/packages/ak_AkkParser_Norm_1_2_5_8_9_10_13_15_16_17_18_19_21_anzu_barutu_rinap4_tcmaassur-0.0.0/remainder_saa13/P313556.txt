saao/saa13/P313556
ana šarri bēlīya urdaka Šamaš-šumu-lešir lū šulmu ana šarri bēlīya Nabu u Marduk ana šarri bēlīya likrubu bēt šarru bēlī ana māt rab šāqê išpurannīni eqlāti ana urdānīšu iddinūni ina libbi āli šû bēt ēlûni Marat-Sin ša Eridu Marat-Sin ša Nemed-Lagudu Marat-Eridu Nergal Amurru Lugalbanda gimru 06 ilāni annūtu ina libbi issēn bēti kammusu nišē ša ina libbi iqṭebûni mā ilāni annūtu mā issi abūšu ša šarri issu libbi Issetu ittalkūni mā abūšu ša šarri iqṭebi mā issi Bel ana Babili ašapparšunu memmēni ina pān šarri lā iqbi akanni issi Bel ittalkūmu ūmâ šummu šarru bēlī iqabbi mār šipri ša šarri lillik ilāni annūtu lūbilūni hūlu ina šēpēšunu liškunu ina mīni annakkâ lū kammusu ina muhhi ša āmurūni ana šarri bēlīya assapar u akī lā urdu ša šarri ina ūme ša ina šipirti šarri bēlīya allikanni pānī ša šarri bēlīya lā āmur u ina muhhi dullīya akī x+x x x amaqqut ina pān šarri bēlīya lā errubu lā urdakâ anāku šarru bēlī pānīka ammūtu damqūte lāmur atâ ina bubūtu ša kusāpī amūat akī kalbi asabbû adūʾalla lā bētu lā amtu lā urdu akī ša šarru bēlī idaggalannīni gamrāk ina muhhi mīn tātabkanni šarru bēlī
