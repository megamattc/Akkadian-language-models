saao/saa13/P334067
ana šarri bēlīya urdaka Urdu-ahhešu lū šulmu ana šarri bēlīya Aššur Ešarra ana šarri bēlīya likrubu Marduk Zarpanitu Nabu Tašmetu Nanaya u ilāni ammar ina Esaggil kammusūni ūme ša šarri bēlīya lurriku kussiu ša šarri bēlīya lukinnu ṭūb libbi ṭūb šīri ana šarri bēlīya liddinu Esaggil kisallu elēnû ina bēt Bel Beltia uššabūni adi ēkurrātišu papāh Tašmetu kisallu šapliu adi ēkurrātišu gimru annīu gabbu epiš gamir sīru supȋ x x x x x pāni u kutal x x x x x x šubātu ša Bel u Nabu x x x x x agurrāte x x x x nētapaš nu-še-x+x x x bībāni gabbu gamru kilīlu ša kupri u agurrāte bēt ilāni gabbu nissakan ina pān parṣī nidaggal šarru bēlī lū ūdi šar Babili iqṭibannāši mā dūru labiu kayamānu ša Esaggil teppaša mā Bet-Belet-Babili teppaša mā rēhti urāsī ebirtu ša tarbāṣāti ša Esaggil lišhuṭu šarru bēlī lū ūdi
