saao/saa17/P237651
ana šarri bēlīni ardēka Abi-yaqiya Abi-yadiʾ Zeruti Šulluma Ahi-bi-gayanu Bel u Nabu ana šarri bēlīni likrubū adû dūru ša Šamaʾunu muššur mamma ina libbi yānu alla 02 mē ṣābē subbusūtu u kurummāti ina libbi yānu alla ṣidīssunu ša ittīšunu inaššûma u mê ina birīna u ina birīt Rašu iptarsū ayumma ša Rašu ana muhhīka ul illika u itti nasīkū ša {URU}x x x ša Dummuqu u ša {URU}x x x x addibub gabbišunu ardē ša šarri bēlīya šipirētišunu itti šiprīya ana šarri bēlīya iltaprūma ana arkâti lā ittanaškan hanṭiš emūqu likšudannāšīma mātu gabbi lutirramma ana šarri bēlīya luddin šarru bēlā lā iqabbi umma iltēnšu taltapra u emūqu altaprakka minû mullê taddina Abi-yaqar Puqudaya šulmū ša māti ana pān šarri bēlīya ul ṣebi tuktê ubaʾʾa šikin ša adannu ša iškunu ultennu makûtu rakšu u hubti umma ana ramnīya lūbuk ṣabāti ša qātē ul ṣebu u anāku Indabiya rab līm ittīya ina bītīya kabsanni yānū dūru ana šarri attadinma Elamu habtu ša ina bīt kīli ša Abi-yaqar ṣabtu ša dibbīya īdû ina pān Abi-yaqar išmû x u šipirtā īmuru rab ēkalli ša Abi-yaqar ana 01 manû kaspi undišširšu u kî illika ina pān qīpi ša Rašu uktīnannīma lā dīkānuma mārēna ana maškanūtu ṣabtuʾ enna mātu gabbi qātēšunu ana šarri iddikû emūqu likšudamma qātēšunu liṣbat Bel u Zarpanitu Nabu u Marduk igigallu lū īdû kî dibbī mala ina šipirti agâ ana šarri bēlīni nišpura gabbi lā kīnū libbīna
