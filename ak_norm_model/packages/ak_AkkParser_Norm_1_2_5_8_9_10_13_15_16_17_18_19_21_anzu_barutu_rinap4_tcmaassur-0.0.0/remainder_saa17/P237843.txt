saao/saa17/P237843
ana šarri bēlīya aradka Nabu-šumu-lišir lū šulmu ana šarri bēlīya ummā ana šarri bēlīyāma adû harrāna ana šēpē ša Abu-eriba zēr šarri u aššatīšu kî aškuna ittalkūni ana Abu-eriba kusīti šahil muṣipēti karkēti ša Tukriš šemērē ša 1/3 šiqli hurāṣi 02 kappī kaspi 35 napišti 02 nārāti iltēn sīsû 02 gammalī 04 imērē 20 alpāni 03 mē immerē iltēt saparru u aššassu 2/3 manê hurāṣi dumāqū šaknat x x x x x gabbi ṣubāti lubbušat u ṣābēšu gabbi lubbušū u šemērē kaspi šaknū Aqar-Bel-lumur u aššatšu ṭēmu Abu-eriba iltaknū umma kî ša tattalku dibbu nazrūti ša Nabu-šumu-lišir ina ēkalli dubub mindēma dibbīya nazrūti ina ēkalli idabbub šarru bēlī lū īdī kî ṭēmu ultu bītīni šaknu
