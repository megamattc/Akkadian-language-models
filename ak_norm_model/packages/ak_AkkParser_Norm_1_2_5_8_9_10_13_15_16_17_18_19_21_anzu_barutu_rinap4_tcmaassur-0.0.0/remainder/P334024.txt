saao/saa10/P334024
ana šarri bēlīya urdaka Balasi lū šulmu ana šarri bēlīya Nabu Marduk ana šarri bēlīya likrubu ša šarru bēlī išpuranni mā ina Harihumba mā išātu issu šamê tattuqta eqlāti ša Mat-Aššuraya tātakal šarru atâ ubaʾʾa ina bēt qatinni šarru atâ ubaʾʾāma lumnu ina libbi ēkalli lā memmēni šarru ina Harihumba ina mate illikma ūmâ šumma ina libbi ēkalli ibašši lumun miqitti išāti lilliku ina libbi lēpušu šumma šarru bēlī iqabbi mā akê qābi eqlu libbi āli lū qanni āli Adad irhiṣ lū ṭibih magarri iškun lū išāti mimma uqalli amēlu šû 03 šanāti ina kūri u nissate ittanallak ana ša eqlu īrušūni qābi ina muhhi darāri ša urhi ša šarru išpuranni šattu dīri šî kīma Sagmegar ittammar ana šarri bēlīya ašappāra ina pāni adaggal urhu annīu ugammāra akê šītīni ina libbi nemmar ina mate nidarrarūni
