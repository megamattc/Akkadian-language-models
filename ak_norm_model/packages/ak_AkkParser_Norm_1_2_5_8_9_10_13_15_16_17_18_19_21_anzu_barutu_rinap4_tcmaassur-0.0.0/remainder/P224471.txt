saao/saa19/P224471
ana šarri bēlīya urdaka Qurdi-Aššur-lamur issu muhhi Ṣuraya ša šarru iqbûni mā dibbī issīšu lū ṭāb kārāni gabbu rammûniššu urdānīšu kî libbišunu bēt karrāni errubu uṣṣū iddunu imahharūni Labnana ina pānīšu kî libbišunu elliu urrudu ēṣē ušerradūni ša ēṣē ušerradāni miksīšu amakkis mākisāni ina muhhi kārāni ša Labnana gabbi uptaqqīdi maṣṣartu ša šadê inaṣṣuru mākisu ša ina muhhi karrāni ša ina Ṣiduni uraddûninni aptiqīdi Ṣidunaya uktaššidūniššu harammāma Ituʾaya ina Labnana assapar nišē ussagariru urkīte issaparūni mākisu ittaṣṣu ina Ṣiduni ussēribu kî annīe aqṭibaššunu nuk ēṣē šēridanni dullakunu ina libbi epeša ana Muṣuraya ana Palaštaya lā taddana ulamâ lā urammakkunu ana šadê lā tellia issu muhhi Kašpunaya ša šarru iqbûni mā ana mīni tuharrīdi taddinaššunu akī udīni issu ēkalli lā išapparūni aṣṣabta dullu ētapaš urkīte kanīku issaparūni lā illakni ahhūr ahī issu muhhi ana ullue isītāte attašha abullumma ša bētāni lā arṣip attiši urtammi ṣāb šarrišunu uṣṣabbita issīya ittalkūni ša-rēši rab bīrte ina muhhišunu aptiqīdi 30 ṣābāni Šiʾanaya ina libbi ussērib maṣṣartu inaṣṣuru 30-ma ṣābāni ipaṭṭarūšunu ša šarru iqbûni mā 10 bētāti Yasubaya ina libbi Kašpuna šērib mê ina libbi dannu nišē imarruṣu kīma issi mêšunu ina Immiu ittaškunu ina kurummāti ina Kašpuna ušerrabšunu
