saao/saa18/P237820
ana šar mātāti bēlīya aradka Nabu-šumu-lišir Nabu u Marduk ūmē arkūti šanāti dārāti ana šar mātāti bēlīya liddinū ṣābē Birtaya ardē ša šarri bēlīya ana maṣṣartu ana sapanni appāru ša Babili kî ašpuru ṣābē ša šar Babili ana muhhišunu kî itbû ina šīmti ša šarri bēlīya Birtaya ardē ša šarri 04 ṣābē ina libbi ṣābē ša šar Babili iddūkū u 09 kî ībukūni ana pān šarri bēlīya altapraššunūti ultu muhhi ša Birat hepû u ilānēšu abkū mītū anāku u unqu hurāṣu ša šarri bēlīya kî āmuru abtaluṭ u enna mār šiprīya ana šulum šarri bēlīya kî ašpura unqu ša šarri bēlīya ul āmurma ul abluṭ mītū anāku šarru bēlā lā umaššaranni
