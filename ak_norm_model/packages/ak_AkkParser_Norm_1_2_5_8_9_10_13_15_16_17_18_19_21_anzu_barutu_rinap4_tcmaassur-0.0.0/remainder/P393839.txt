saao/saa21/P393839
ṭuppi Aya-zeru-qiša ana Humbušti ummīšu šulmu ayāši libbiki lū ṭābki ūmâ karṣīya ina pān šarri aklu mā šû issi Nabu-šezib bēl ṭābti ša šar Babili šunu mā šunu issu rēše dibbī annūte issi šar Babili ūdû šarru issaʾalanni anāku aktetir mā hursān lallik parzillu kalappu lantuh mā šummu ūdûni u šummu šammuʾākūni ūmâ kî ašmûni mā Nabu-šezib issātīšu u qinnušu issu libbi Puquddi ittasah ina Bit-Amukani ussēšib u ūmâ kî dēktu ša šar Babili dēkatūni assemēma mā ana Bit-Amukani ihtiliq anāku issi šarri urtakkis mā ina libbi kali šarru libbī lihkim kî ša issi šarri kēnākūni kî ina pān šarri mahir lašpur ana Bit-Amukani šummu Nabu-šezib ina libbi šû ana šāšu adi nišēšu qāt šar kiššati lušakšissu u šummu 0 lā ina libbi šû nišē ša ina Bit-Amukan ina qātē šar laškun ina libbi šarru lihkim kî issi šarri kēnākūni u Bit-Amukan mar gabbūni memmēni ina libbi lā ūdûni urdāni ša šarri gamrūte šunūni ūmâ šummu taqabbī mā marʾāya liblaṭ masennu adi nišēšu u šipirti epeš urdānūte ša Bit-Amukan arhiš ina pān šarri lū takšuda ulâ halqāk issu qātīki ēteli x+x x-a-ku taqabbī minû ṭēnka ina Mat-Aššur
