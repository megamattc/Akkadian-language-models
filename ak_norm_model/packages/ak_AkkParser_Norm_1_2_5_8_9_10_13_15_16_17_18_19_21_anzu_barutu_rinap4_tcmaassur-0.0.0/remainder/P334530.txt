saao/saa10/P334530
ana šarri bēlīya urdaka Mar-Issar lū šulmu ana šarri bēlīya Nabu u Marduk ana šarri bēlīya likrubu ūmē arkūte ṭūb šīri u hūd libbi ilāni rabiūti ana šarri bēlīya lišruku ūm 27-KAM₂ Sin izzaz ūm 28-KAM₂ ūm 29-KAM₂ ūm 30-KAM₂ maṣṣartu ša attalî Šamaš nittaṣar ussētiq attalû lā iškun ūm 01-KAM₂ Sin nammur ūmu ša Taʾuzi kūnu ina muhhi Sagmegar ša ina pānīti ana šarri bēlīya ašpuranni nuk ina harrān šūt Ani ina kaqqar Šitaddiri ittammar šapil ina ripsi lā ihhikim iqṭibiʾu mā ina harrān šūt Ani šû piširšu ana šarri bēlīya assapra ūmâ ittantāha ittahkim šapla Narkabti ina harrān šūt Enlil izzaz ana Narkabti lū ikrim piširšu uktatallāma u piširšu ša Sagmegar ša ina harrān šūt Ani ša ina pānīti ana šarri bēlīya ašpuranni lā uktatalla šarru bēlī lū ūdi
