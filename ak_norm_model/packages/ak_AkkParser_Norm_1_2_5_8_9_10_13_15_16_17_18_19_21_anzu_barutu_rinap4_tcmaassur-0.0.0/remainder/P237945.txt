saao/saa21/P237945
amat šarri ana Illil-bani u Nippuraya šībūti u ṣehrūti ardēya mal bašû šulmu ayāši libbakunu lū ṭābkunūšu attunu tīdâ ša ina libbi patri parzilli ša Aššur ilānēya mātu ullīti gabbīša išātu tušākila u mātu kî tahhisa tattakbas u pānīša ana muhhīya tuttīrma u enna issiqaššu dullu gabbi ša ultu ūmē ullīti tēpušāʾ amur enna x x simānu ša maṣṣartīšu tanaṣṣarā la-pān hiliqu harrānātīšu gabbi tuṣabbatā ina gabbi harrānāti kî ša šāhilī ina bābi mušēṣî išakkanūma huṣābu sipru u galālu išahhalū ana pitte tašahhalā ina muhhi harrānāti gabbi tazzizā mindēma sartatti ramanšu ušannēma uṣṣāʾ mamma ša lā šaʾāli lā tumaššarāma lā ittiq u kî ina pānī gaṣṣūte ittiqu mannu šû ša ahīšu la-pānīšu ušahhasa nannabšu ušelli u iṣṣabbataššumma ana pānīya ibbakaššu u kî idukkūš kî ša ab abīya ina muhhi Šuzubu ana Adda-barakka ina zibānīti iškunūšūma kaspu maluššu ihīṭūma iddaššu enna anāku mannu ša iṣṣabbataššumma u kî idukkūš ina libbi zibānīti ašakkanšūma hurāṣu maluššu ahâṭīma anamdaššu minû ahhūr minû ahhūr adû altaprakkunūši lū pitqudātunu amur kî issiqaššu pān ša mūṣêšu ubaʾʾēma ihalliq
