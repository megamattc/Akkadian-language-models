saao/saa21/P237691
amat šarri ana Ambappi u Rašaya šībūti u ṣehrūti šulmu ayāši libbakunu lū ṭābkunūši ultu rēše ṭābtu ana Elamti kî īpušu u šunu ṭābtā ul utīrūni maqtūtešunu ultu libbi šarrāni adi rubê ahteṣin aklū u mê attadin u ana mātišunu altaparšunūti u šunu mār šiprānīya ša ana šulme ašpuru iktelû u ana sihri ša ardīya ša ihṭâ ittigû lēʾi ilānēya ina qāt ardīya ša ihṭâ iddinū x x x x x x-us-su ihteṣinū u ina šamê 0 iltaknūš enna ana Ummanaldaši kî ašpuru umma bēl hiṭṭīya šūbila šû kî išpura umma kî zikāru atta alkamma ina asīti hīšu enna adû allakma ahâši u ina ahhūtīya adabbub kî ša īpušu x x-u₂-ma tūra šēpēya iṣṣabbatūʾma x x itti Tammariti izzazu anāku kabatāku ina qātīya akī pāni šuātu ukâl yaʾnû kî ša Aššur u ilānēya ušalʾûʾinni eppuš arkāniš libbātīya mala imallu adû kî ašpur uznīkunu aptete
