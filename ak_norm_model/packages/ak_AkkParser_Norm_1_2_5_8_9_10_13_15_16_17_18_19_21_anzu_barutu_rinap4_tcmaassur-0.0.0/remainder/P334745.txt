saao/saa10/P334745
ana šarri bēlīya urdaka Nabu-ahhe-eriba lū šulmu ana šarri bēlīya Nabu Marduk ana šarri bēlīya likrubu ša ana šarri bēlīya išpuranni mā Dilbat namrat ina Addari namrat qallulu sakkuku parriṣu šû ša ana šarri bēlīya išpuranni mā Dilbat ina libbi Agri x x ikaššadma lā kettu šî Dilbat udīna lā innammar atâ akê lā kettu annītu ana šarri bēlīya išappāra Dilbat ina šērēti ikûn ana ša-šērāti iqabbi šumma x x x x x x iqabbi ūmâ Dilbat lā innammar mannu šūtu ša akê lā kettu dibbī annūti ana šarri bēlīya išapparūni ina šiāri ina libbi ēnīya lušētiqūneššunu ammar šunūni ša šarru bēlī išpuranni mā urhu annīu mīnu tukalla urhu annīu Addaru nukāla ūmu annīu ūm 27-KAM₂ urhu ša errabanni Nisannu atâ mannu ina muhhi issanalli o ipahhiz o šumma lā ūda lū qāla šarru bēlī lā inarrūṭu arhiš lurabbiš Dilbat udīna lā innammar
