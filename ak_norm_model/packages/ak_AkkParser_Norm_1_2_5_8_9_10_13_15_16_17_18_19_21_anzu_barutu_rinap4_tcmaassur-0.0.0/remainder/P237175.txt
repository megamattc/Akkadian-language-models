saao/saa21/P237175
amat šarri ana Nabu-ušabši šulmu ayāši libbaka lū ṭābka ina muhhi dibbī ša Bel-ušallim ša tašpur akī agâ šupraššu umma ina muhhi mār Aya-zeru-qiša u šībūti ša Bit-Amukanni ša tašpur umma bani ša tēpušu umma amat ša ina muhhi bīt bēlīka ṭābatu šî tētepuš u umma ina muhhi dibbī Humbuste ša tašpura umma anāku ana muhhimma ana ēkalli altapar umma ṣābē ša ana pān šarri illakūni umma šarru pursûšunu lā iparras adi Bel-ušallim ana pān šarri bēlīya illakamma milku ša ina muhhi šarri bēlīya ṭābu ana šarri imalliku umma enna alikma pānī ša šarri bēlīka hadûte amur u milku ša ina muhhi šarri bēlīka ṭābu milikšu lišmēka Ayaru ūm 25-KAM₂ limmu Bel-Harran-šadduʾa
