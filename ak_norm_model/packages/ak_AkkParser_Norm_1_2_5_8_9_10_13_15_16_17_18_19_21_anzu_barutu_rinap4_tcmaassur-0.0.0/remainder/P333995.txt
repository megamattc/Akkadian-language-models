saao/saa10/P333995
ana šarri bēlīya urdaka Akkullanu lū šulmu ana šarri bēlīya Nabu u Marduk ana šarri bēlīya likrubu ina muhhi darie ginê ša Aššur ša šarru bēlī ana urdīšu išpuranni mā mannu ina rabiūti ša lā immaggurūni lā iddinūni lā ušanṣi lā ussik ina timāli ana šarri bēlīya lā ašpura annūte rabiūti ša darî lā iddinūni pāhat Barhalza Raṣappa Kalzi Isana Tille Kullania Arpadda gimru ša darî lā iddinūni Raṣappa Barhalza Diqukina rab karmān Dayyan-Adad Isana Halzi-atbar Birtu Arzuhina Arbail Guzana Šahuppa Tamnuna Talmusu gimru annūte ša kurummāti kunāši ginû lā iddinūni u ina muhhi sangî bēt nuhatimmi sangî karkadinni rab āpie ša šarru bēlī išʾalūni issu rēši gallubu kî annî šūtu ṭēnšunu sangû ša bēt nuhatimmi ṣehri Sin-ahhe-eriba ugdallibšu Aššur-zeru-iddina sangû ša Ninua karṣīšu ētakal ina maršāni hāsi kubšušu mahir lā hīṭu dannu ihṭi abūšu ša sangî ša bēt karkadinni paššūru ša Aššur iktarar ina muhhi dēke annīu abūka ina kūmēšu ina pān paššūri iptiqissu mār bēl kubši šû ina lā šahsasūte lā gallub u ina muhhi rab āpie Sin-ahhe-eriba ina muhhi aklīšunu iptiqissu kettu ina libbīšu gallub kubšušu mahir annurig 08 šattu issu bēt mītūni ūmâ māršu issi pērtīšu izzaz kettu ina labīri adu libbi Šarru-ken Sin-ahhe-eriba gallubu annīu šūtu ṭēnšunu šarru bēlī kî ša ilaʾʾûni lēpuš
