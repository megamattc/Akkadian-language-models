saao/saa19/P393682
ana šarri bēlīya urdaka {1}{d}PA-PAB-MEŠ-x lū šulmu ana šarri bēlīya issu muhhi mār Attua o ša ana šarri bēlīya aqabûni muk illaka ittūṣia issuhur abūšu illaka 40 Gurraya ša issi šarri bēlīya ilsumūni issu libbi šatti ša ina Hardi illikūni adakāni lā tu₂-uš-mu ūmâ lā ūṣīu qanni mehrīšunu lā illiku Attua mā lā tallaka mā urdānīya attunu ina muhhi ālāni ša ana Naba šarru bēlī išpurūni lā ussahhir lā iddin Manisaya ina pān šarri bēlīya šunu šarru bēlī lišʾalšunu mā ramanīšunu ālāni Wayaniara ša-rēši ša lahhī ihhurūni issīšu illāka kî ina muhhi šarri bēlīya allakāni aqṭibāšu muk alka nillik ammar ālāni ša šarri iddanakkanni lāmur lā illika ūmâ adu bēt anāku issu pān šarri bēlīya ashurāni šû illaka ša-rēši ša šarru bēlī ina Mazamua ipqidūni lā illika māssu lā ēmur mīnu ša dīnšūni lū ēpuš issu muhhi ša-rēšāni ša šarru bēlī ṭēmu iškunannīni aqṭibaššu o muk alê ša-rēšāni ša ina pānēkāni mā annurig o ubbala kî issu muhhi pāhiti išmûni lā immaggur lā iddana mā anāku ina ēkalli ubbal kilallīšunu ina pānīšu šunu
