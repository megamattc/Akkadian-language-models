saao/saa18/P238053
ana ummi šarri bēlīya aradka Naʾid-Marduk lū šulmu ana ummi šarri bēlīya Aššur Šamaš u Marduk šarru bēlā luballiṭū ṭūb libbi ša ummi šarri bēlīya liqbû ultu Elamti ana muhhīni illikūnimma gišru iṣbatu kî ša illikūni ana ummi šarri bēlīya altapra enna gišru iptaṭrū u amāte ša gišru ina lukānumma iktelû ul umašširūšināti ul nīdī illakūnî yānū kî ittalkūni ana ummi šarri bēlīya ašappāra bēlī emūqu likšudannāši māršu ša Nikkal-iddina ana šar Elamti u ana Hubban-nigaš iltapar umma x x šar Mat-Aššur u madākti x x x x x x+x x x x x x x x x x x x šû ummi šarri bēlīya īdī kî dibbī kayamānūte šunu u mamma ina Kaldanu ana pittimma iltapra ilāni ša šarri bēlīya kî mār šipri ša šar Elamti šipirēti lā iššamma ana pānīya īruba u āmuruš u mamma šipirtašu iptû adi ihhisu illiku ūm 02-KAM₂ ša Abi mār šiprīšu ana muhhi miṣru ana pānīya ittalka ana kutalli ultahhissu u mār šiprīya ana ēkalli altapra bēlī lū īdī kî libbā itti bīt bēlīya gummuru
