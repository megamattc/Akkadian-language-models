saao/saa10/P334234
ana šarri bēlīya urdaka Adad-šumu-uṣur lū šulmu ana šarri bēlīya Aššur Mullissu Sin Šamaš Adad Marduk Zarpanitu Nabu Tašmetu Issar ša Ninua Issar ša Arbail Inurta Inurta Nergal Laṣ ilāni rabiūti ša šamê kaqqiri u ilāni rabiūti āšibūte Mat-Aššur Mat-Akkadi ana šarri bēlīya adanniš adanniš likrubu ṭūb libbi ṭūb šīrāni ūmāti arkāti šebê littūti palê ša nuhši ana šarri bēlīya liddinu šumu u zarʾu perʾu lillidu ana šarri bēlīya liqīšu zīmīka lišmuhu lirappišu ṣulūlī ša šarru bēl šarrāni bēlī išpuranni mā ūmâ libbaka liṭībka ikkaka ahhūr lū lā ikarru ša dabābi annî ṭābti epšite annīte deʾiqte ša ina pān ili amēlūti mahratūni ša šarru bēlī ēpušūni anāku ahhūr ikkī ukarra libbī ušappal akī ša abu ana marʾēšu ēpušūni šarru bēlī ana urdānīšu ētapaš issu bēt nišē ibišiūni mannu šarru ša akī annî ana urdānīšu deʾiqtu ēpušūni u ayu bēl ṭābti ša akī annî ana bēl ṭābtīšu ṭābtu utīrrūni akī hannimma ilāni rabiūti ša šamê kaqqiri ṭābtu deʾiqtu ana līp-līpi ša šarri bēlīya adu šamê kaqquru dārūni lēpušu akī dabābu annīu ṭābu epšitu annītu deʾiqtu ša šarru bēlī ēpušūni ašmûni āmurūni libbī iṭībanni ibtalṭa ammar ša alpāni intiṣi pānīya erqūtu issāmu kî annimma ina libbi dārûte ša šarri bēlīya šarru bēlī luparšimanni akī ša issi šarri bēlīya kēnākūni ina mūti šīmti lamūt šarru bēlī lišpura kî ša ana Dada ukannišūni ana ayāši lukannišūni ana marʾēya šarru bēlī kî annimma riddu liškun šarru bēlī mār marʾēšunu luparšim ša šarru bēlī išpuranni mā atta mār ahhēka mār ah abbēka uptahhirakkunu ina pānīya tazzaza kî hannimma Aššur adu qinnīšu Bel u Nabu adu qinnišunu ilāni rabiūti ša šamê kaqqiri adu qinnišunu šumu zarʾu perʾu lillidu nannābu ša šarri bēlīya lupahhiru ina pānīšunu lušazzizu adu šamê kaqquru dārūni šunu lū mumaʾʾirūte ša kal mātāti akê deʾiq akê ṭāba akê nasiq akê saddur akê kunnu ša šarru bēlī ēpušūni šarru bēlī liṭṭu ēteṣir usumittu izzaqap ana nišē uktallim ina muhhi Nergal-šarrani Nabu-nadin-šumi ahīšu ša šarru bēlī ṭēmu iškunannīni ina gabbi ahīya asseme adi ešrīšu
