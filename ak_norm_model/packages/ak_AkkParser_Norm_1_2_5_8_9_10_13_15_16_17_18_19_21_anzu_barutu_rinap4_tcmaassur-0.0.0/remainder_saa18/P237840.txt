saao/saa18/P237840
ana šarri bēlīya aradka {1}{d}MAŠ-ŠEŠ-x x šulmu ana šarri bēlīya Ahhešaya rab bīti u Bel-ittadin mutīr ṭēmu ša Nabu-ušallim ša Bit-Dakkuru kaspu maʾdu ina qātēšunu našûni idabbubū umma nillakma sīsê nimahhara šarru bēlī lū īdī ana muhhi ummânu ša-rēšāni u ṣābē halqūtu ša Šamaš-ibni ša ina pān Nabu-ušallim ša šarru bēlī išpura kî aqbaššu ul imangurma ul inamdina umma ša lā unqu šarri u ša lā ša-qurbūte ul anamdakka Bel-iqiša mār Bunanu ana Babili Barsip u Bit-Dakkuru kî illika bēlē ṭābtī uṣabbat mārē banê ihettin iltēt mārassu ana Bel-ahu-iddin x x x x+x-nu ina Babili ittadin šanīti mārassu ana {1}x x x māršu ša Nadinu ērib bīti ša Nabu ina Barsip ittadin šalulti mārassu ana māršu ša Zakir rab rēʾî ša Nabu ittadin Bit-hussanni ša muhhi Piti ina birīt Kute u Kiš nadû 01-me suluppīšu u 01-me zēršu muʾʾunti ša šarri šû Nabu-dini-amur kî iššû ana Bel-iqiša ittadiššu pīhati Babili šû abūšu abīšu ul īkul u ul ina miṣirīšu šû adû mimmu ša āmuru ana šarri bēlīya altapra šarru bēlā kî ša ileʾʾû līpuš
