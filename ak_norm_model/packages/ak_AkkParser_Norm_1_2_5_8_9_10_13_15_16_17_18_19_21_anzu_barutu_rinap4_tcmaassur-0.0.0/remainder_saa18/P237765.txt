saao/saa18/P237765
ana šarri bēlīya aradka Nabu-balassu-iqbi Nabu u Marduk ana šarri bēlīya likrubū Nabu bēl qan-ṭuppi ilūka kīma šamê u qaqqari lišalbirū palûka ana mīni ilteššu šinīšu šarru bēlā amhurma mamma ul išʾalanni kî šumu ša Mat-Akkadi ina pān šarri bēlīya lā banû u hīṭ ana šarri bēlīya ahṭû anāku hīṭ ana šarri bēlīya ul ahṭi adī lā nukurti kî allika amat šarri ana muhhi Arrabi aqtabi umma dibbīya ana ēkalli ibašši ul iplah nikkassīya ittaši kî iṣbatu ina qātē iltaknanni u enna ina pānāt nišī gabbi kî allika ina šēpē šarri bēlīya aṣṣabat ūmu agâ appā ana mītūtu alabbin ummānātu ša mītūma pašhū ultu šaddaqad mamma aklū ša pîya ul inamdina bubūtu u ṣummû muhhā indaqut allakma ina muhhi būrtu mê ašatti šēpēya amessi u ellimma maṣṣarti ša šarri bēlīya anamṣar rēssu ina libbi lēʾi kî ašṭuru ana šarri bēlīya altapar umma ṣābē zēʾirānēya akanna ibašši kî ša lā šarri iparrikūʾinni u kî amatā bīlti ina pān šarru iqabbûma šarru idâkanni 02 ṣābē ša hurāṣu ana muhhi napšātīya iššû ūmussu ana muhhi dâkīya u hulluqīya idabbub kî amatā bīltu adi pān šarri bēlīya ultakšidūni šarru bēlā lū īdī šitta amatī ša ina pān šarri bēlīya lā ṭāba Šarru-lu-daru ītepuš amat šarri šî umma mamma hubtu ša Mat-Akkadi šalānūwa lā išappar šû mārassu ša Babilaya mār rēʾî ana alla mātāti gabbi hīṭ ana šarri bēlīya ihṭû altapar u iltēn eqlu kî utirru ittannaššu sukkallu u sartennu šarru ina māti ipteqid umma dīnu kitti u mīšaru ina mātīya dīnā ṭuppi ana ṭuppi adi lā Šarru-lu-daru ana hazannūtu ippiqidū sartennu dīnā iptaras amēlutti ša bīt abīya qāt-ṣibitti kî uṣabbita ittanni Šarru-lu-daru kî illika dīnā ultabalkit enna amēluttā rīqu tapallah u anāku ina ṣummî ša mê amâtu ittīšu adabbubma 20 30 tukkāta ša ultu bīti agâ anāku lā āmuru lā ašmû u lā īdû ana muhhīya inassuk ša ana pitti ina puhri ša ardē ša šarri bēlīya ittīya idabbubūma iturra Marduk ša ezzessu abūbu naplassu abu rēmēnû atta šû bēl šarrāni nikkassu kî ša sartennu iprusu u nikkassu ša bīt abīya liddinūma šarru ina libbi luplah
