saao/saa16/P334299
ana šarri bēlīya urdaka Aššur-ušallim lū šulmu ana šarri bēlīya Aššur Šamaš Bel Nabu Nergal Laṣ Išum Adad u Ber ilāni rabiūti ša šamê kaqqiri adu 01-lim-šu₂ ana šarri bēlīya ana mār šarri Mat-Aššur ana mār šarri Babili adanniš adanniš likrubu ina muhhi maṣṣarāti ša ina muhhi bīrti ša Urarṭi Mannaya Madaya Hubuski paqadāni ša šarru bēlī išpuranni mā ṭēmu šukunšunu mā birti ēnātišunu maddid mā ana maṣṣartikunu lā tašīṭa u mā uznu ana maqtūte ša batbattēšunu lū šaknašunu mā issurri maqtu issu Mannaya Madaya issu Hubuskia ina muhhišunu imaqquta mā arhiš ina qātē mār šiprīka tašakkanšunu ana mār šarri tušebbalaššu u mā šumma ibašši dabābu ina pîšu mā ana mār šarri ina ṭūbi taqabbi ṭēme issu pānīka dammiq mā ṭupšarru issēn x x x+x a a ki kit nu x li x x x-ba-ni inaṣṣarūni issu pîšu lišṭur ina libbi ispillurte liknuku Ahu-dur-enši rab kiṣir ša mār šarri ina libbi kallî arhiš ana muhhīya lūbila ūmâ annurig 02 maqtūte issu Mannaya ittuqtūni 01 ša-rēši 01 ša-lišāni ena mār šarri ussēbilšunu dabābu ina pîšunu ibašši
