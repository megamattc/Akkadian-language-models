saao/saa16/P334608
ana mār šarri bēlīya urdaka Šumaya lū šulmu ana mār šarri bēlīya Nabu u Marduk ana mār šarri bēlīya likrubu dullu ša Tarbiṣi ša ēpušūni šarru abūka ētamar attahrid ētapaš muk šumī ina pān bēlīya lū deʾiq ūmâ ṭupšarru ša abūwa ana manê ša dulli issu qātē šakrūte ipqidūni u mār damqi ša abīya ša ina dulli paqqudūni qanni išmûni mā ṭupšarru paqid dullu ittaṣṣu urtammeu ihtalqu bētu ṣarpu ša rēhte dulli šarru bēlī lā iddina ūmâ šumma pān mār šarri mahir nikkassīya liškunu mār šarri bēlīya dullu lipqid u anāku dullu ša ina Kalha ša ina muhhi abīya lēpuš ana mār šarri laddin memmēni laššu lā išammanni illaka ana lā amēli ina pān mār šarri atūar amūat šumma mār šarri bēlī pānīšu ina muhhīya ussahhira dullāni ša mār šarri eppaš ana mār šarri bēlīya addan kīma anāku lā ēpuš mannumma lēpuš ana mār šarri liddin ša-pān-manê šakrūte lēpušu mār šarri bēlī lū dāra anāku ina libbi ahīya šēpēya ana mār šarri bēlīya laplah mār šarri bēlī lišʾal issi ab abīya Aššur-belu-kaʾʾin ša-rēši lā izzīzi ina dāte kî ab abīka ina kussî ūsibūni ana ṭupšarrūte lā iškunšû ūmâ mār šarri bēlī lū lā urammânni šumu ša ab abīšu mazzassu ša abīya issu bētīka lū lā ihalliq abūwa ab abīya ina bētīka ittitissu šarru abīka mār bēl dulli irâm pānīšu ina muhhi mār bēl dulli iyû mīnu hiṭṭāya kalbu ša mār šarri anāku ina askuppete ša bētīka adūal mār šarri bēlī lū lā urammânni anāku ūda mār šarri bēlī x x ri ni u ni adi an-x x x x+x issi im mār šarri uššab x x ni šu₂ x x mu li x me u x x x x x li-is-x x x mār šarri bēlī ūda o x x bēl bēti mēte bētu ina dātuššu ihalliq mār šarri lā urammânni
