saao/saa16/P334154
ana šarri bēlīya urdaka Mannu-ki-Libbali lū šulmu ana šarri bēlīya Bel Nabu ana šarri bēlīya likrubu ina muhhi tašlīši mukīl appāti ša ṭupšar ēkalli ša šarru bēlī ana urdīšu išpuranni mā ina kette qibīa akê anāku issi šarri bēlīya lā kettu addabub ina libbi ṭābti annīte ša šarru bēlī ana urdīšu ēpušūni anāku ina kūme mīnu ana bēlīya ussahhir ṭābtû ša ṭupšar ēkalli ina muhhīya tētēqe ēnātīšu adaggal abutu ša āmurūni ašmûni ana šarri bēlīya laqbi issu ūmāti ammāte akī ina pānīšu azzazūni šarru bēlī ūda akī idaggalannīni u pānīšu ina muhhīyāni issu mar šarru bēlī ina bētīšu ipqidannīni ina pānīšu lā mahri u ina muhhi lā paqādīya ana šarri bēlīya idabbub akī bēl dāmē idaggalanni x x x-šu₂ ittalak ussataʾʾidanni ana x x+x-MEŠ u urdānīšu ša ṭupšar ēkalli šarru bēlī lišʾal ina dāte ūmâ akī amāti Kusayate nušaṣbatūni ina muhhi bēti ša šarri ša šinīšu šalāšīšu ana šarri bēlīya ašpuranni Kanunaya šaniu ina pānīšu ussanziranni ša adanniš akī bēl dāmēšu iddagalanni ina muhhi annīte šarru bēlī lukīnma šumma abutu annītu ūdûni ašmûni ina libbi qurbākūni ana šarri bēlīya lā aqbûni ina muhhi ša ina qabsi Kalha ašmûni issušu ša tašlīšu ina muhhīya tadabbubūni lā ammaggurūni issīša lā adabbūni muk šarru lukīnannīni Bel u Nabu uznu rapaštu ana šarri bēlīya ittannu ana kīma ina libbi abite annīte qurbāku šarru bēlī ana šipṭi liškunanni
