saao/saa08/P238143
dibbī ša attalî ina pîya ana šarri bēlīya ul ušešmu adû malṭaru kūmu ana šarri bēlīya altapra ša attalî lumunšu ana bēl arhi bēl ūmu bēl maṣṣartu bēl tašrītu ašar ušarrû u ašar Sin attalîšu išahhaṭūma inassuku lumunšu annūtu imahharū Simani Mat-Amurri u purussû ana Uri nadin lumnu ša ūm 14-KAM₂ ša qabû ūm 14-KAM₂ Elamti tašrītu ašar ušerrû ul nīdū minītu attalîšu ana muhhi šūti u amurri iltahaṭ lumnu ša Elamti u Mat-Amurri ultu šadî u iltāni ašar ša immir dumqu ša Subartu u Akkadi gabbīšu ša īrimu ittu ša mātāti gabbi šî imitti Sin Mat-Akkadi šumēl Sin Elamti elâti Sin Mat-Amurri šaplâti Sin Subartu  aššu maṣṣartu ša barārītu x x x x x x ša uṣṣā x x x gabbīšu ša īrimu x x x x x x x x x x x x u mamma kalāmu lā x x x x x x x x x x x x Šarrabu iqabbi x x x x x x x x x x x x nišī māti lā išemmû x x x x x x x x x x rab āšipi akī ša ileʾʾû līpuš x x x x x u ina rabûti ša Kaldu lū Aramu x {KUR}x x x x iltēn rubû šarru lušenni la qīptīšu lupettūšu annūtu ittu imahharūma libbi šarri bēlīya iṭâb ina attalî Sin Sagmegar ittaziz ana šarri šulum kūmīšu kabtu edû imât ina muhhi šumu agâ šarru maʾdu lū rahuṣ adi mannu šulum ana šarri iqabbû kî šarru iqeppi šar ilāni ša šamê u erṣeti šulum ana šarri bēlīya iltapra mindēma šarru iqabbi umma šar ilānimma šulum iltapra ša Šarrabu u ša rubê ana mīnî tašpura anāku umma šarru eli dullīšu lū etikma eli dullīšu lū šakinma libbi šarri bēlīya liṭīb Bel u Nabu mātāti gabbi ana pūh šarri bēlīya liddinū šarru ṭēmu iltaknanni umma maṣṣartā uṣur u mimma ša tīdû qibā enna mimma ša ina pānīya banû u šalām māti ina muhhi šarri bēlīya ṭābu ana šarri altapra šinīšu šalāšīšu malṭar ina pān šarri lilsûma šarru ana libbi dibbī līrub šarru lumissu ša dibbī ša kittu ana šarri bēlīya ašpur ša Munnabite
