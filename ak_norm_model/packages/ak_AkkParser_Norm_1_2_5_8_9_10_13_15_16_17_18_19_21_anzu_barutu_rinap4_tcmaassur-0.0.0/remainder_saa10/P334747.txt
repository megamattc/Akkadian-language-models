saao/saa10/P334747
1 kakkabu ina ṣīt šamši iṣrurma irbi tibût ṣāb nakri ana māti nakru māta ikkal 1 kakkabu ina kal ūmi iṣrur tibût nakri ana māti ibašši nakru māta idâl ūm 29-KAM₂ ša Ayari issu bēt ippuhanni adu bēt x bēru ūmu immathanni šarūru ša Šamaš maqtu kî annî piširšu 1 Šamaš ippuhāma ṣēssu lā udannin šar māti Šamaš ittīšu zeni 1 Šamaš adir šar Akkad imât šarūršu maqtu šanīš ṣalim namburbûšu lā ibši ana maqāt šarūru iqṭibi mā lā attalû šû u maqāt šarūru ana attalî daʾāna ittušu laptat adanniš Ṣalbatanu ina libbi Suhurmaši ūtukkiš ittitzi šarūru maʾda ittiši kî annî piširšu 1 Nergal Suhurmašu rākib šalputti Eridu nišēšu iššaggišū u ša našê šarūru kî annî piširšu 1 Ṣalbatanu šarūru išši šarru idanninma mešrû x x 1 ina šamê mišhu ša Ṣalbatanu innamer miqitti miqitti būli ina māti ibašši x+x muhhi x+x x x x x x x x nakru siddēte lā sahrū lā x x x x x issi šarri bēlīya salmu libbu ša šarri bēlīya lū ṭāb
