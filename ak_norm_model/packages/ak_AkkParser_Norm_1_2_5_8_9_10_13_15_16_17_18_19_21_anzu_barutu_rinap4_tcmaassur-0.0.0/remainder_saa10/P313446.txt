saao/saa10/P313446
ana šarri bēlīya urdaka Adad-šumu-uṣur lū šulmu ana šarri bēlīya Nabu Marduk ana šarri bēlīya likrubu ša ina šamê lā epišūni šarru bēlī ina kaqqiri ētapaš uktallimannāši mārka pitūtu tartakas šarrūtu ša Mat-Aššur ina pānīšu tussadgil apilka rabiu ana šarrūte ina Babili tassakan 01 ina imittīka šaniu ina šumēlīka tussazeʾiz anīnu nētamra ana šarri bēlīni niktarba libbinni ibtalṭa nēmalšunu Aššur Šamaš Nabu Marduk ilāni ša šamê kaqqiri ana šarri bēlīya lukallimu 10-a.a damāqu Aššur Adad Šamaš ana šarri bēlīya ana marʾēšu lišīmu issi šamê u kaqqiri šumka Aššur lukeʾʾin kî ša ana marʾēka annūte hūlu danqu ina šēpēšunu taškunūni kî annimma ša marʾēka maʾdūte hūlu danqu ina šēpēšunu šukun ana ṣilli u ṣulūli qarrib kî zarʾi šamme mātāti libēlu ina muhhi Mat-Aššur lū ṭābākunu Mat-Aššur ina muhhikunu lū ṭābat ina timāli ina šalši ūme ṣīrāni Elamaya kî x x x x x ina pūt Mat-Aššur x x x ūmâ ibašši ramanšunu unarruṭu x x x x x x issi libbišunu idubbubu x x x x iṣṣabtu mālak x x x x x x ramanšunu x x x x x marʾē Mat-Aššur ētamru libbašunu iptašhu mā šarru bēlīni ina šarrāni marʾēka ṭābtu ana Mat-Aššur epuš ūmâ šarru bēlī issu napāh šamši adi rabâ šamši Aššur ittannakka marʾēka annūte damqūte dugul libbaka lū haddi dabābu lā danqi šarru bēlī issu muhhi libbīšu lušēli ina libbi tenniš tuptataršam huddu x x x ru quršu marʾēka x x x x ni libbašunu balliṭ x x x x x ilu u amēlūte x x x x x x x x x x x x paršumu ša šarri bēlīya anāku ana šarri bēlīya takkulāku šulmu ša šarri bēlīya lašme libbī liblāṭa
