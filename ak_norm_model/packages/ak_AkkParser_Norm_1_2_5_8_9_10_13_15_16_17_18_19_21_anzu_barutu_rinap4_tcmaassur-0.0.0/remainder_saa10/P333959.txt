saao/saa10/P333959
ana šarri bēlīya urdaka Adad-šumu-uṣur lū šulmu ana šarri bēlīya ana piqitti ša Belet-parṣi šulmu adanniš libbu ša šarri bēlīya adanniš adanniš lū ṭāba Aššur Sin Šamaš Adad Nušku Sagmegar Dilbat Marduk Zarpanitu Nabu Tašmetu Kayamanu Šihṭu Šarrat-Ninua Šarrat-Kidmuri Šarrat Arbail Inurta Gula Nergal Laṣ ilāni rabiūti ša šamê u kaqqiri ilāni āšibūti Mat-Aššur ilāni āšibūti Mat-Akkadi ilāni mātāti kališunu ana šarri bēlīya adanniš adanniš likrubu ūmāti arkāti šanāti maʾdāte ṭūb libbi ṭūb šīri šulmu balāṭu ana šarri bēlīya liddinu kî ša Sin u Šamaš ina šamê kunnūni šarrūtu ša šarri bēlīya ša zār zarʾīšu ina kal mātāti lū kunnat nēmel Mat-Aššur nēmel Mat-Akkadi nēmel mātāti kališina ana šarri bēlīya lukallimu ṭūb libbi ṭūb šīri nummur kabatti labār ūmē rūqūti šulbur palê ruppuš zarʾe šumʾūdu lillidi ana šarri bēlīya liqīšu
