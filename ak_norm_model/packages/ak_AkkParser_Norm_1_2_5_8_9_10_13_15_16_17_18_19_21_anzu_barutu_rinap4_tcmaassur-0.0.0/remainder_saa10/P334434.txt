saao/saa10/P334434
ana šarri bēlīya urdaka Mar-Issar lū šulmu ana šarri bēlīya Nabu u Marduk ana šarri bēlīya likrubu ūmē arkūte ṭūb šīri u hūd libbi ilāni rabiūti ana šarri bēlīya lišruku šar-pūhi ša ūm 14-KAM₂ ina Ninua ūšibūni u ūm 15-KAM₂ ina ēkalli ša šarri bēdūni attalû ina muhhīšu iškunūni mūšu ša ūm 20-KAM₂ ina šulmu ana Akkad ētarab ittūšib ina pān Šamaš naqabiʾāte ša ṭupšarrūte ussaqabīšu ittāti ša šamê u kaqqiri kališina ittahar mātāti gabbu iptiʾal šarru bēlī lū ūdi attalû annīu ša ina Ṭebeti iškunūni ana Mat-Amurri iltapat šarru Mat-Amurri imūat māssu iṣahhir šanīš ihalliq issurri ummânī ina muhhi Mat-Amurri memmēni ana šarri bēlīya iqabbiʾu Mat-Amurru Mat-Hattu u Sutu šanīš Kaldi memmēni ina šarrāni ša Mat-Hatti lū ša Kaldi lū ša Aribi ittu annītu izabbil ana šarri bēlīya šulmu šarru bēlī ṣihittušu ikaššad epšēti u surārī ša šarri bēlīya pān ilāni mahru lū šar Kusu lū šar Ṣurri lū Mugallu lū mūt šīmti imūat lū qāt šarri bēlīya ikaššassu šarru bēlī māssu uṣahhar sekret ēkallātīšu ina pān šarri bēlīya errabāni libbi šarri bēlīya lū ṭāba u šarru bēlī lū etikma maṣṣartu lū dannat namburbê eršahungê nēpešē ša dīʾu mūtānī ana šarri bēlīya u marʾē šarri bēlēya luballiṭu lēpušu x x x+x ṭuppi i-ba-x+x x x x x kēnu x x x x x x x ana šarri bēlīya x x x x x x+x u₂-x+x x x x
