saao/saa10/P333957
ana šarri bēlīya urdaka Adad-šumu-uṣur lū šulmu ana šarri bēlīya Nabu Marduk ilāni rabiūti ša šamê u kaqqiri ana šarri bēlīya likrubu ṭūb libbi ṭūb šīri ana šarri bēlīya liddinu ana piqitti ša Belet-parṣi šulmu adanniš libbu ša šarri bēlīya adanniš lū ṭāba atâ šaniu ina ūmi annīe paššūru ina pān šarri bēlīya lā errab ana Šamaš šar ilāni mannu idduru ūmu kal mūšu eddar tūra šittā ūmāti šarru bēl mātāti ṣalmu ša Šamaš šû mišil ūme ūtaddar o šēturu lā ṭāba x x x šulmu ša māte x x x x ikki muṭê akālu ša kusāpī šatû ša karāni basi murṣu issu pān šarri inaššar milku damqu ihhassāsa karû ikki lā akālu lā šatû ṭēmu uššāša murṣu urrad annītu šarru ana urdīšu lišmi
