saao/saa10/P334057
ana šarri bēlīya urdaka Urdu-Nanaya lū šulmu addanniš addanniš ana šarri bēlīya Inurta u Gula ṭūb libbi ṭūb šīrāni ana šarri bēlīya liddinu šulmu addanniš ana mār šarri dullu ša ana irti nēpušūni niddinūni 5/6 bēri ūmu ittalak ihtirīdi uktīl ina dāte ittūšib akê tariṣ ina muhhi marṣi ša dāmē ša appīšu illakūni rab mūgi iqṭibia mā ina timāli kî bādi dāmē maʾdu ittalku lippī ammūte ina lā mūdānūte inaššiu ina muhhi nahnahēte ša appi ummudu nahnahūtu udaʾʾupu issu pāni dāmē uṣṣûni pî nahīrī liškunu šāru ikassir dāmē ikkaliu šumma pān šarri mahir ana šiāri lērub lussahkim ūmâ šulmu lašme
