saao/saa19/P224405
ana šarri bēlīya urdaka Nergal-uballiṭ lū šulmu ana šarri bēlīya ša šarru bēlī išpuranni mā eqlāti ša pāhiti Urzuhina gabbu uššura mā attunu eqlāti ša Bel-aplu-iddina tapūga ayu šû eqelšu ša Bel-aplu-iddina ša ina pān šarri bēlīya iqbûni mā eqlī naši 10 šanāti pāhatūtu ina Urzuhina šarru bēlī iptaqdanni ina matimēni lā āmur Bel-aplu-iddina šēpēšu ina libbi eqli ammie lā ummīdi šarru bēlī ūda eqlu ša bēt šukkalli eqlu ša bēt sartinni Radanu lā ebbir hūl šarri ša ana Azari illakūni tahūmušunu akī ayāši šarru ana Quwe ūbilannīni nišē māti iptâṣu eqlātišunu uššura x x urdāni ša Bel-aplu-iddina bēl qātātišunu lā ilku lā hurādu ina muhhīšu ibašši pîni x x tahūmu ētabarūni kapru ina libbi iṣṣabtu ūmâ akī šarru bēlī ina muhhi parriṣūti išpurannīni ina libbi attalak attatāha ēnātīya kapru ātamar paršamūti ša māti mār nagie urdāni ša šarri 02 03 ina pānīya izzazzu assaʾalšunu nuk alê amēlu ša ana Bel-aplu-iddina iddinaššūni urdāni paršamūti ša māti mā ahhēni iptâṣu eqelšunu rammu mā ittūrudu ša Bel-aplu-iddina ša-daʾāni kapru ša ina libbi iṣṣabtu ūmâ paršamūti ša māti mār nagie 02 03 ibašši lillikūni issi urdāni ša Bel-aplu-iddina ina pān šarri bēlīya lūkīnu eqlu ša manni šūtūni x ana dibbī lā šalmūti ina pān šarri bēlīya idabbubu eqlu ša pāhiti Urzuhina šumma rammu ša lā bēlê šû mannu ša eqlu ṣahitūni ibattaq ina šiāri šarru bēlī išammēma šumma urdānīya ibtaqūni x-li-si issurri Bel-aplu-iddina ša ina libbi x x+x ti x x-nu ana šarri bēlīya eppal mā eqlātīya ina kaspê laddin lā šūtu 19 līmu eqlu ša pāhiti Urzuhina ša šarru bēlī iqbûni mā nakkamtu šû šazzīzi adi bēt rēssu anaššûni
