tcma/assur/P281779
šumma sinnilta lū aššat aʾīlu lū mārat aʾīle ana bēt ile tētarab ina bēt ile mimma ša ešrīti taltiriq ina qātiša iṣṣabit lū ubtaʾʾerūši lū uktaʾʾinūši baʾʾerutta x ile išaʾʾulū kī ša ile ana epāše iqabbiūni eppušūši šumma sinnilta lū aššat aʾīlu lū mārat aʾīle šillata taqtibi lū miqit pê tartiši sinnilta šīt aranša tanašši ana mutiša mārēša mārāteša lā iqarribū šumma aʾīlu lū mariṣ lū mēt aššassu ina bētišu mimma taltiriq lū ana aʾīlu lū ana sinnilta u lū ana mamma šaniemma tattidin aššat aʾīle u māhirānūtemma idukkūšunu u šumma aššat aʾīle ša mussa balṭūni ina bēt mutiša taltiriq lū ana aʾīlu lū ana sinnilta u lū ana mamma šaniemma tattidin aʾīle aššassu ubtaʾʾar u hīṭa emmed u māhirānu ša ina qāt aššat aʾīle imhurūni šurqa iddan u hīṭa kī ša aʾīlu aššassu ēmidūni māhirāna emmidū šumma lū urdu lū amtu ina qāt aššat aʾīle mimma imtahrū ša urde u amte appēšunu uznēšunu unakkusū šurqa umalluʾū aʾīlu ša aššitišu uznēša unakkas u šumma aššassu uššir uznēša lā unakkis ša urdu u amtu lā unakkusūma šurqa lā umalluʾū šumma aššat aʾīle ina bēt aʾīle šaniemma mimma taltiriq ana qāt 5 manû anneke tuttattir bēl šurqe itamma mā šumma ušāhizūšini mā ina bētiya širqī šumma mussa magir šurqa iddaniddan u ipaṭṭarši uznēša unakkas šumma mussa ana paṭāriša lā imaggur bēl šurqe ilaqqe u appaša inakkis šumma aššat aʾīle maškatta ina kīde taltakan māhirānu šurqa inašši šumma sinnilta qāta ana aʾīle tattabal ubtaʾʾerūši 30 manâ annaka taddan 20 ina haṭṭāte imahhuṣūši šumma sinnilta ina ṣālte iška ša aʾīle tahtepi 1 ubānša inakkisū u šumma asû urtakkisma išku šanītu iltešama tattalpat x-ri-im-ma tartiši u lū ina ṣālte iška šanīta tahtepe x-x-MEŠ-ša kilallūn inappulū šumma aʾīlu qāta ana aššat aʾīle ubil kī būre ēpussi ubtaʾʾerūš uktaʾʾinūš 1 ubānšu inakkisū šumma ittišiqši šapassu šaplīta ana pān erimte ša pāšē išaddudū inakkisū šumma lū aʾīlu lū sinnilta ana bēt aʾīle ērubūma lū aʾīla lū sinnilta idūkū ana bēl bēt dāʾikānūte iddunū pānūšuma idūakšunu pānūšuma immangar mimmûšu ilaqqe u šumma ina bēt dāʾikānūte mimma ša tadāne laššu lū mār lū mārat x im x i-x ina bēt x ša x šumma x x x x x ši-x ša šarre eppaš x x x li šumma aššat aʾīle ina rebēti tētetiq aʾīle iṣṣabassu lanīkkime iqtibiašše lā tamaggur tanaṣṣar emūqamma iṣṣabassi ittīakš lū ina muhhi aššat aʾīle ikšudūš u lū kī sinnilta itnīkūni šēbūtu ubtaʾʾerūš aʾīle idukkū ša sinnilte hīṭu laššu šumma aššat aʾīle ištu bētiša tattiṣima ana muhhi aʾīle ašar usbūni tattalak ittīakši kī aššat aʾīlenni īde aʾīla u sinniltumma idukkū šumma aššat aʾīle aʾīlu lū ina altamme lū ina rebēte kī aššat aʾīlenni īde ittīakši kī aʾīle ša aššassu ana epāše iqabbiūni nāʾikāna ēpušū šumma kī aššat aʾīlenni lā īde ittīakši nāʾikānu zakku aʾīle aššassu ubtaʾʾar kī libbišu eppassi šumma aʾīlu ištu aššitišu aʾīle iṣṣabat ubtaʾʾerūš uktaʾʾinūš kilallēšunuma idukkūšunu aranšu laššu šumma iṣṣabta lū ana muhhi šarre lū ana muhhi dayyānē ittabla ubtaʾʾerūš uktaʾʾinūš šumma mut sinnilta aššassu idūak u aʾīla idūakma šumma appa ša aššitišu inakkis aʾīle ana ša-rēšēn utâr u pānēšu gabba inaqqurū u šumma aššassu uššar aʾīla uššurū šumma aʾīlu aššat aʾīle x pîša ittīakši hīṭu ša aʾīle laššu aʾīle sinnilta aššassu hīṭa kī libbišu emmid šumma emūqamma ittīakši ubtaʾʾerūš uktaʾʾinūš hīṭašu kī ša aššat aʾīlemma šumma aʾīlu ana aʾīlu iqtibi mā aššatka ittinikkū šēbūtu laššu riksāte išakkunū ana Id illukū šumma aʾīlu ana tappāʾišu lū ina puzre lū ina ṣālte iqbi mā aššitika ittinīkū mā anāku ubtaʾʾar baʾʾura lā ilaʾʾe lā ubtaʾʾer aʾīle šuātu 40 ina haṭṭāte imahhuṣūš 1 urah ūmāte šipar šarre eppaš igaddimūš u 1 bilta annaka iddan šumma aʾīlu ina puzre ina muhhi tappāʾišu abāta iškun mā ittinikkūš lū ina ṣālte ana pāni ṣābē iqbiaššu mā ittinikkūka mā ubtaʾʾarka baʾʾura lā ilaʾʾe lā ubtaʾʾer aʾīle šuātu 50 ina haṭṭāte imahhuṣūš 1 urah ūmāte šipar šarre eppaš igaddimūš u 1 biltu anneke iddan šumma aʾīlu tappāʾšu inīk ubtaʾʾerūš uktaʾʾinūš inikkūš ana ša-rēšēn utarrūš šumma aʾīlu mārat aʾīle imhaṣma ša libbišu ultaṣleš ubtaʾʾerūš uktaʾʾinūš 2 biltu 30 manû anneke iddan 50 ina haṭṭāte imahhuṣūš 1 urah ūmāte šipar šarre eppaš šumma aššat aʾīle lā abuša lā ahuša lā merāšu aʾīlu šaniumma harrāna ultaṣbissi u kī aššat aʾīle lā īde itamma u 2 bilta annaka ana mut sinnilta iddan šumma kī aššat aʾīlenni īde bitqāte iddanma itamma mā šumma anīkūšini u šumma aššat aʾīle taqtibi mā ittīkanni kī aʾīle bitqāte ana aʾīlu iddinūni ana Id illak riksātušu laššu šumma ina Id ittūra kī mut sinnilte sinnišassu ēpušūni ana šuāšu eppušūš šumma aššat aʾīlu aššat aʾīlemma ana bētiša talteqe ana aʾīle ana niāke tattidinši u aʾīlu kī aššat aʾīlenni īde kī aššat aʾīle itnīkūni eppušūš u kī ša mut sinnilta aššassu nīkta eppušūšuni mummerta ēpušū u šumma mut sinnilta aššassu nīkta mimma lā eppaš nāʾikāna u mummerta mimma lā ēpušū uššurūšunu u šumma aššat aʾīle lā tīde u sinnilta ša ana bētiša taltiqiūšini kī pīge aʾīla ana muhhiša tultērib u ittīakši šumma ištu bēte ina uṣāʾiša kī nīkutūni taqtibi sinnilta uššurū zakkuʾat nāʾikāna u mummerta idukkū u šumma sinnilta lā taqtibi aʾīle aššassu hīṭa kī libbišu emmid nāʾikāna u mummerta idukkū šumma aššat aʾīle ina pāni mutiša ramānša taltadad lū ina libbi āle ammiemma lū ina ālānu qurbūze ašar bēta uddûšini ana bēt Aššuraye tētarab ištu bēlat bēte usbat šalāšēšu erbêšu bēdat bēl bēte kī aššat aʾīle ina bētišu usbutūni lā īde ina urkitte sinniltu šī tattaṣbat bēl bēt ša aššassu ina pānišu ramānša taldudūni aššassu unakkušma lā ilaqqe aššat aʾīle ša aššassu ilteša usbutūni uznēša unakkusū hadima mussa 3 biltu 30 manû anneke šīmša iddan u hadima aššassu ilaqqeū u šumma bēl bēt kī aššat aʾīle ina bētišu ištu aššassu usbutūni īde šaššāte iddan u šumma ittiker lā īdema iqabbi ana Id illukū u šumma aʾīle ša aššat aʾīle ina bētišu usbutūni ina Id ittūra šaššāte iddan šumma aʾīlu ša aššassu ina pānēšu ramānša taldudūni ina Id ittūra zakku gimre ša Id umalluʾū u šumma aʾīle ša aššassu ina pānēšu ramānša taldudūni aššassu lā unakkis aššassuma ilaqqe emittu mimma laššu šumma sinnilta ina bēt abišama usbat u mussa mēt ahhū mutiša lā zēzū u merāšu laššu mimma dumāqē ša mussa ina muhhiša iškunūni lā halqūni ahhū mutiša lā zēzūtu ilaqqeū ana rēhāti ilāni ušettuqū ubarrū ilaqqeū ana Id u māmīte lā iṣṣabbutū šumma sinniltu ina bēt abišama usbat u mussa mēt mimma dumāqē ša mussa iškunūšini šumma mārē mutiša ibašši ilaqqeū šumma mārē mutiša laššu šītma talaqqe šumma sinniltu ina bēt abišama usbat mussa ētanarrab mimma nudunnāʾa ša mussa iddinaššenni šuamma ilaqqe ana ša bēt abiša lā iqarrib šumma almattu ana bēt aʾīle tētarab u merāšu hurda ilteša naṣṣat ina bēt āhizāniša irtibi u ṭuppu ša marʾuttišu lā šaṭrat zittu ina bēt murabbiāniu lā ilaqqe hubullē lā inašši ina bēt ālidānišu zittu kī qātišu ilaqqe šumma sinnilta ana bēt mutiša tētarab šerkiša u mimma ša ištu bēt abiša naṣṣutūni u lū ša emuša ina erābiša iddinaššenni ana mārē zakku mārē emeša lā iqarribū u šumma mussa ipūagši ana mārūšu ša libbišu iddan šumma abu ana bēt eme ša merāšu bibla ittabal izzibil sinnilta ana merāšu lā tadnat u merāšu šaniu ša aššitišu ina bēt abiša usbutūni mēt aššat merāšu mētte ana merāšu šanāʾiye ša ana bēt emešu izzibil ana ahuzzete iddanši šumma bēl mārte ša zubullāʾa imtahhurūni mārassu ana tadāne lā imaggur hadima abu ša zubullāʾa izbilūni kallāssu ilaqqea ana merāšu iddan u hadima ammar izbilūni annaka ṣarpa hurāṣa ša lā akāle qaqqadamma ilaqqe ana ša akāle lā iqarrib šumma aʾīlu ana bēt emešu zubullāʾa izbil u aššassu mētat mārāt emišu ibašši hadima mārat emišu kī aššitišu mētte ehhaz hadima ṣarpe ša iddinūni ilaqqe lū šeʾa lū aʾīlu lū mimma ša akāle lā iddunūneššu ṣarpamma imahhar šumma sinniltu ina bēt abišama usbat u nudunnāʾa tadnat lū ana bēt emiša laqiat lū lā laqiat hubullē arna u hīṭa ša mutiša tanašši šumma sinnilta ina bēt abišama usbat mussa mēt u mārēša ibašši ašar pānūšanni ina bētišunu tuššab šumma mārēša laššu emuša ana māre ša libbišu iddanši x x x u hadima ana emiša ana ahuzzete iddanši šumma mussa u emuša mētumma u mārēša laššu almattu šīt ašar hadiatūni tallak šumma aʾīlu almattu ētahaz rikassa lā rakis 2 šanāte ina bētišu usbat aššat šīt lā tuṣṣa šumma almattu ana bēt aʾīle tētarab mimma ammar naṣṣutūni gabbu ša mutiša u šumma aʾīle ana muhhi sinnilta ēterab mimma ammar naṣṣūni gabbu ša sinnilte šumma sinnilta ina abišama usbat lū mussa bēt ana batte ušēšibši u mussa ana eqle ittalak lā šamaššammū lā šīpāte lā lubulta lā ukullāʾa lā mimma ēzibašše lā mimma šubulta ištu eqla ušēbilašše sinniltu šīt 5 šanātu pāni mutiša tadaggal ana mute lā tuššab šumma mārēša ibašši innaggurū u ekkulū sinnilta mussa tuqaʾʾa ana mute lā tuššab šumma mārēša laššu 5 šanātu mussa tuqaʾʾa 6 šanātu ina kabāse ana mut libbiša tuššab mussa ina alāke lā iqarribašše ana mutiša urkie zakkuʾat šumma ana qāt 6 šanāte uhhiranni ina raminišu lā ikkalʾūni lū qāli iṣbatsuma innabid lū kī sarte ṣabit ūtahhira ina alāke ubtaʾʾar sinnilta ša kī aššitišu iddan u aššassu ilaqqe u šumma šarre ana māte šanītemma iltaparšu ana qāt 5 šanātu ūtahhira aššassu tuqaʾʾašu ana mute lā tuššab u šumma ina pāni 5 šanātu ana mute tattašab u tattalad mussa ina alāke aššum riksa lā tuqaʾʾiūni u tannahizūni ana šuāša u līdānišama ilaqqešunu šumma aʾīlu aššassu ezzib libbušu mimma iddanašše lā libbušu mimma lā iddanašše rāqutteša tuṣṣa šumma sinnilta ina bēt abišama usbat u mussa ētezibši dumāqē ša šūtma iškunūšini ilaqqe ana terhete ša ublūni lā iqarrib ana sinnilte zakku šumma lā mārassu ana mute ittidin šumma panīma abuša habbul kī šaparte šēšubat ummiānu pāniu ittalka ina muhhi tādināni ša sinnilte šīme sinnilta išallim šumma ana tadāne laššu tādināna ilaqqe u šumma ina lumne balṭat ana muballiṭāniša zakkuʾat u šumma āhizānu ša sinnilte lū ṭuppa ultaṭṭarūšu u lū rugummānāʾa irtišiūneššu šīm sinnilte ušallam u tādinānu zakku lū aššāt aʾīle lū almanātu u lū sinnišātu Aššurayātu ša ana rebīte uṣṣaʾāni qaqqassina lā pattu mārat aʾīle x lū {tug₂}ša-re-x lū ṣubāta lū {tug₂}x paṣṣunat qaqqassina lā pattu lū almanātu lū aššat aʾīle lū Aššurayātu x lā uptaṣṣanāma ina ūmi ina rebīte ēdiš illakāni uptaṣṣanāma esirtu ša ištu bēltiša ina rebīte tallukūni paṣṣunat qadiltu ša mutu ēhzūšini ina rebīte paṣṣunatma ša mutu lā ēhzūšini ina rebīte qaqqassa pattu lā tuptaṣṣan harimtu lā tuptaṣṣan qaqqassa pattu ša harimta paṣṣunta ētamrūni iṣṣabassi šēbūte išakkan ana pî ēkalle ubbalašši šukutta lā ilaqqeū lubultaša ṣābitāšša ilaqqe 50 ina haṭṭāte imahṣūši qīra ana qaqqadiša itabbukū u šumma aʾīlu harimta paṣṣunta ētarma ūtaššir ana pî ēkalle lā ublašši aʾīla šuātu 50 ina haṭṭāte imahhuṣūš bātiqānšu lubultušu ilaqqe uznēšu upallušū ina eble išakkukū ina kutallišu irakkusū 1 urah ūmāte šipar šarre eppaš amātu lā tuptaṣṣanāma ša amtu paṣṣunta ētamrūni iṣabbatašši ana pî ēkalle ubbalašši uznēša unakkusū ṣābitānša lubultaša ilaqqe šumma aʾīlu amtu paṣṣunta ētamaršima ūtaššir lā iṣṣabtašši ana pî ēkalle lā ublašši ubtaʾʾerūš uktaʾʾinūš 50 ina haṭṭāte imahhuṣūš uznēšu upallušū ina eble išakkukū ina kutallišu irakkusū bātiqānšu lubultušu ilaqqe 1 urah ūmāte šipar šarre eppaš šumma aʾīlu esirtušu upaṣṣan 5 6 tappāʾēšu ušeššab ana pānišunu upaṣṣanši mā aššitī šīt iqabbi aššassu šīt esirtu ša ana pāni ṣābē lā paṣṣunutūni mussa lā iqbiūni mā aššitī šīt lā aššat esirtumma šīt šumma aʾīlu mēt mārē aššitišu paṣṣunte laššu mārē esrāte mārē šunu zitta ilaqqeū šumma aʾīlu ina ūmi rāqe šamaššammū ana qaqqad mārat aʾīle itbuk lū ina šākulte huruppāte ubil tūrta lā utarrū šumma aʾīlu lū šamaššammū ana qaqqada itbuk lū huruppāte ubil māre ša aššata uddiūneššunni lū mēt lū innabid ina mārūšu rēhāti ištu muhhi māre rabie adi muhhi mār ṣehre ša 10 šanātišuni ana ša hadiūni iddan šumma abu mēt u māre ša aššata uddiūneššunni mētma mār marʾe mētte ša 10 šanātišuni ibašši ehhazma šumma ana qāt 10 šanāte mārū marʾe ṣehherū abu ša mārat hadima mārassu iddan u hadima tūrta ana mithār utaʾʾar šumma mār laššu ammar imhurūni aban u mimma ša lā akāle qaqqadamma utaʾʾar u ša akāle lā utâr šumma Aššurayu u šumma Aššurayitu ša kī šaparte ammar šīmšu ina bēt aʾīle usbūni ana šīme gamer laqiūni inaṭṭu ibaqqan uznēšu uhappa upallaš šumma sinniltu tadnat u mussa nakru ilteqe emuša u merāšu laššu 2 šanātu pāni mutiša tadaggal ina 2 šanātu annâte šumma ša akāle laššu tallakamma taqabbi šumma ālāyittu ša ēkalle šīt abuša ušakkalši šiparš teppaš šumma aššat ša hupše šīt x ušakkalši šiparšu teppaš u šumma aššat aʾīle šīt ša eqla u bēta x tallakamma ana dayyānē taqabbi mā ana akāle laššu dayyānū haziāna rabiūte ša āle išaʾʾulū kī eqle ina āle šuātu illukūni eqle u bēt ana ukullāʾiša ša 2 šanāte uppušū iddunūnešše usbat u ṭuppaša išaṭṭurū 2 šanātu tumalla ana mut libbiša tuššab ṭuppaša kī almattemma išaṭṭurū šumma ina arkât ūmāte mussa halqu ana māte ittūra aššassu ša ana kīde ahzutūni ilaqqeašši ana mārē ša ana mutiša urkie uldutūni lā iqarrib mussama urkiu ilaqqe eqle u bēt ša kī ukullāʾiša ana šīme gamer ana kīde taddinūni šumma ana dannat šarre lā ērub kī tadnūnima iddan u ilaqqe u šumma lā ittūra ina māte šanītemma mēt eqlišu u bēssu ašar šarre iddunūni iddan šumma sinnilta ša mussa mētūni mussa ina muāte ištu bētiša lā tuṣṣa šumma mussa mimma lā put ina bēt mārēša ašar pānūšanni tuššab mārū mutiša ušakkulūši ukullāʾša u maltiša kī kallete ša iraʾʾumūšini irakkusūnešše šumma urkittu šīt mārēša laššu ištu iltēn tuššab ana puhrišunu ušakkulūši šumma mārūša ibašši mārū pānīte ana šākuliša lā imgurū ina bēt mārē raminiša ašar pānūšanni tuššab mārē raminišama ušakkulūši u šiparšunu teppaš u šumma ina mārē mutišama ša ēhuzūšini ibašši āhizānšama ušakkalši mārūšama lā ušakkulūši šumma lū aʾīlu lū sinniltu kišpē uppišūma ina qātišunu iṣṣabtū ubtaʾʾerūšunu uktaʾʾinūšunu muppišāna ša kišpē idukkū aʾīlu ša kišpē epāša ēmurūni ina pî āmerāni ša kišpē išmeʾūni anāku ātamar iqbiaššunni šāmeʾānu illaka ana šarre iqabbi šumma āmerānu ša ana šarre iqbiūni itteker ana pāni Kusarikku iqabbi mā šumma lā iqbianni zakku āmerāni ša iqbiūni u ikkirūni šarre kī ilaʾʾûni iltanaʾʾalšu u kutallušu emmar āšipu ina ūmi purify aʾīla ušāqba u šūt iqabbi mā māmīta ša ana šarre u mārišu tamʾātani lā ipaššarakkunu kī pî ṭuppimma ša ana šarre u mārišu tamʾātani tamʾāta šumma aʾīlu mārat habullišu ša kī hubullē ina bētišu usbutūni abuša išaʾʾal ana mute iddanši šumma abuša lā magir lā iddan šumma abuša mēt iltēn ina ahhēša išaʾʾal u šūt ana ahhēša iqabbi šumma ahu iqabbi mā ahātī adi 1 urah ūmāte apaṭṭar šumma adi 1 urah ūmāte lā ipaṭṭar bēl ṣarpe hadima uzakkaši ana mute iddanši u hadima ana pî ṭuppušu ana ṣarpe iddanši x-ši x-šu x-šu-nu x-x-šu-nu x-šu x x kī x kī ahe x x x x x u šumma harimtu mītat aššum ahhūša iqabbiūni mārēša kī ahe zitta ištu ahhē ummišunu izuzzū šumma aʾīlu aššat aʾīle imhaṣma ša-libbiša ultaṣliši aššat ša aʾīle ša aššat aʾīle ša-libbiša ultaṣliūni u kī x ēpušūšini eppušūši kīmū ša libbiša napšāte umalla u šumma sinniltu šīt mītat aʾīle idukkū kīmū ša-libbiša napšāte umalla u šumma ša mut sinnilta šiāti merāšu laššu aššassu imhuṣūma ša-libbiša taṣli kīmū ša-libbiša māhiṣānu idukkū šumma ša-libbiša ṣuhārtu napšātemma umalla šumma aʾīlu aššat aʾīle ša murabbīta imhaṣ ša-libbiša ultaṣliši hīṭu annīu 2 bilta annaka iddan šumma aʾīlu harimta imhaṣ ša-libbiša ultaṣliši mihṣe kī mihṣe išakkunūš napšāte umalla šumma sinnilta ina raminiša ša-libbiša taṣṣili ubtaʾʾerūši uktaʾʾinūši ina eṣē izaqqupūši lā iqabbirūši šumma ša-libbiša ina ṣalê mītat ina eṣē izaqqupūši lā iqabbirūši šumma sinnilta šīt kī ša libbiša taṣliūni uptazzirūši x lā iqbiū x-me x-te x šumma x x x x x x x laššu x MEŠ x-u₂-ni x lū amātu x-aṣ šumma aʾīlu mārat aʾīle batulta ša ina bēt abiša usbutūni x x-ša lā ūtarriššunu pušqa lā pateatūni lā ahzutūni u rugummānāʾa ana bēt abiša lā iršiūni aʾīlu lū ina Libbi-ale lū ina ṣēre lū ina mūše ina rebīte lū ina qarēte lū ina isinne ali aʾīlu kī daʾāne batulta iṣbatma umanzeʾši abu ša batulte aššat nāʾikāna ša batulte ilaqqe ana manzuʾe iddanši ana mutiša lā utârši ilaqqeši abu mārta ša nīkta ana nāʾikāniša kī ahuzzete iddanši šumma aššassu laššu šaššāte ṣarpa šīm batulte nāʾikānu ana abiša iddan nāʾikānša ehhassi lā isammakši šumma abu lā hadi ṣarpe šaššāte ša batulte imahhar mārassu ana ša hadiūni iddan šumma batultu ramānša ana aʾīle tattidin aʾīle itamma ana aššitišu lā iqarribū šaššāte ṣarpa šīm batulte nāʾikānu iddan abu mārassu kī hadiūni eppaš lū mahāṣu lū a-x ša aššat aʾīle x ša ina ṭuppe šaṭrūni x ina hīṭāni gabbi lū napāle lū nakāse ša aššat aʾīle u gal-lu-li de-e-x kī ša x uššer hīṭāni ša aššat aʾīle ša ina ṭuppi šaṭrūni aʾīle aššassu inaṭṭu ibaqqan uznēša uhappa ulappat aranšu laššu Ša-sarrate ūmu 2-KAM₂ līmu Saggiu
