tcma/assur/P281780
šumma ahhū bēt abišunu izūzū kirâte u būrāte ina qaqqere x mār rabiu 2 qāta kī zittišu inassaq ilaqqe u ahhēšu urki ahāʾiš inassuqū ilaqqeū ina eqle šiluhlē mimma u mānahāte gabbe marʾu ṣehru ussak mār rabiu 1 qāta inassaq ilaqqe u ša šanīte qātišu ištu ahhēšu puršu iṣalli šumma aʾīlu ina ahhū lā zēzūtu napšāte igmur ana bēl napšāte iddunūš pānūšuma bēl napšāte idūakšu u pānūšuma immangar u zittišu ilaqqe šumma aʾīlu ina ahhū lā zēzūtu lū šillata iqbi u lū innabid u zittišu šarre kī libbišu šumma ahhū ina eqlu lā zēze iltēn ahu ina libbišunu x zarʾa izru x eqla ēruš ahu šaniumma ittalka še mēreše ša ahišu ina šanûtešu ilqe ubtaʾʾerūš uktaʾʾinūš ina ūme šūt illakanni ahu ša eqla ērušūni zittušu ilaqqe šumma ahhū ina eqle lā zēze iltēn ahu ina libbišunu x imhaṣ x-x-ma ahu šaniumma ittalka x-li x-ni x-ut x-x x-la-a ana ṣarpe ilaqqe udīni eqle u bēt ana ṣarpe lā ilaqqeūni 1 urah ūmāte nāgira šalāšēšu ina libbi Aššur usassa šalāšēšuma ina libbi āle eqle u bēte ša ilaqqeūni usassa mā eqle u bēt ša annanna mār annanna ina ugār āle annīe ana ṣarpe alaqqe ša laqāšunu u dabābšunu ibaššiūni ṭuppātešunu lušēlianimma ana pāni qēpūte liškunū lidbubū luzakkiūma lilqeū ša ina urah ūmāte annâte udīni edānu lā mašāʾe ṭuppātešunu ittablūnenni ana pāni qēpūte iltaknūni aʾīle ana sīr eqlišu išallim ilaqqe ina ūmi nāgiru ina libbi Aššur isassiūni 1 ina sukkallē ša pāni šarre ṭupšar āle nāgiru u qēpūtu ša šarre izzazzū ša āle eqle u bēte ilaqqeūni haziānu 3 rabiūtu ša āle izzazzū nāgiramma usassuʾū ṭuppātešunu išaṭṭurū iddunū mā ina 1 urah ūmāte annâte šalāšēšu nāgiru issisi ša ina 1 urah ūmāte annâte ṭuppušu lā ittablanni ana pāni qēpūte lā iltaknūni ina eqle u bēte qāssu elli ana musassiāni ša nāgire zakku 3 ṭuppāte ša sassu nāgire ša dayyānē išaṭṭurū 1 ṭuppa qēpūtu x-x x-x ammar x iraggumūni ana maš-x-x u šīm bēte x iqqurūni x šinēšu ina šīm bēte x ana bēl bēte iddan ana 1 bilte anneke 5 ina haṭṭāte imahhuṣūš 1 urah ūmāte šipar šarre eppaš šumma aʾīlu tahūma rabiu ša tappāʾišu usammeh ubtaʾʾerūš uktaʾʾinūš eqle ammar usammehūni šaššāte iddan 1 ubānšu inakkisū 1 meʾate ina haṭṭāte imahhuṣūš 1 urah ūmāte šipar šarre eppaš šumma aʾīlu tahūma ṣehra ša pūrāni usbalkit ubtaʾʾerūš uktaʾʾinūš 1 biltu anneke iddan eqle ammar usammehūni šaššāti iddan 50 ina haṭṭāte imahhuṣūš 1 urah ūmāte šipar šarre eppaš šumma aʾīlu ina lā eqlišu būrta ihri dunna epuš ina būrtišu dunnišu qāssu elli 30 ina haṭṭāte imahhaṣūš 20 ūmāte šipar šarre eppaš summuha u₂-ga-a-x x ina ma-aš-šu-u₂-tu x dunna x itamma mā x mā šumma x būrta lā x u dunna lā x bēl eqle x ka-pa-x ina x būrtu x u x ik-x u x ummiānu x ana x x u lū x ummiānu x ṭuppātu x mānahta x ana ēpiše; x eqlu ši-in-x ana ummiāni x inaddin šumma aʾīlu ina eqle ša tappāʾišu kirê iddi būrta ihri eṣē urabbi bēl eqle idaggal lā illaka kirê ana nādiāni zakku eqle kī eqle ana bēl kirê inaddin šumma aʾīlu ina lā qaqqirišu lū kirê idd lū būrta ihri lū urqē lū eṣē urabbi ubtaʾʾerūš uktaʾʾinūš ina ūmi bēl eqle illakanni kirê adi mānihātešu ilaqqe šumma aʾīlu ina lā qaqqirišu igluššuma libnāte ilbin ubtaʾʾerūš uktaʾʾinūš qaqqara šaššāte iddan libnāte ilaqqeū 50 ina haṭṭāte imahhuṣūš 1 urah ūmāte šipar šarre eppaš šumma aʾīlu ina lā qaqqirišu x libnāte ilbin libnātišu ilaqqeū x ina haṭṭāte imahhuṣūš x urah ūmāte šipar šarre eppaš x x lā qa-x šumma ina ugār ina libbi būrāte ša ana šīqe ana šakāne illukūni ibašši bēlū eqlāte ištu ahāʾiš izzazzū aʾīle ana sīr eqlišu šipra eppaš eqlišu išaqqi u šumma ina libbišunu lā magrūtu ibašši magru ša libbišunu dayyānē išaʾʾal ṭuppa ša dayyānē iṣabbat u šipra eppaš mê šunātunu ana raminišu ilaqqe eqlišu išaqqi mamma šaniumma lā išaqqi šumma mû ša Adad ša ana šīqe ana šakāne illukūni ibašši bēlū eqlāte ištu ahāʾiš izzazzū aʾīle ana sīr eqlišu šipra eppaš eqalšu išaqqi u šumma ina libbišunu lā margrūtu ibašši u magru ša libbišunu ṭuppa ša dayyānē ana muhhi lā margrūte ilaqqe haziānu u 5 rabiūtu ša āle izzazzū x x x ina haṭṭāte imahhuṣūš x urah ūmāte šipar šarre eppaš šumma aʾīlu eqle tappāʾišu x erraš x-u₂ iklašu x nīš šarre izkuraššumma ēruš x ina ūme ittalkanni ērišānu ša eqle ina turēze ēṣid utrâq šeʾa ana hašīme itabbak u tibna ana kurdišše utâr kī bilat eqle ša āle 2 nappaltēn ana bēl eqle inaddin šumma aʾīlu ina lā eqlišu x x-ša itruh tahūma ilbi kudurru ukaddir eqle x-me iqbi ubtaʾʾerūš uktaʾʾinūš x x
