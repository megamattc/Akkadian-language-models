tcma/assur/P282188
kunukku Abi-ili kunukku Kidin-Adad ina qaqqere paṣiūti ebertān ugār Ale-ša-Idinne ša Kube-eriš mār Beliya kīmū tarbāṣe rabie ana šupaʾʾulti ana Zammuya mār Beliya ahišu iddinū ina qaqqere šuātu ša libbi ša Dunni-ša-Tišpak-šar mār Beliya iddinū libbi Zammuya ahušu x umzarhe adi mūṣāʾe ša abulle ahhū Zammuyama ša ina bēt Zammuyama ina zitti Itti-ili-balaṭu abišu zitti Abi-ili u Kidin-Adad mārē Itti-ili-balaṭu mār Zammuya ina qaqqare ammiemma qaqqare šiāmāt Kidin-Adad mār Itti-ili-balaṭu ša ilqeūšuni mār Mar-Digla išâmūni Kidin-Adadma ittidin qaqqara šuātu ana šīmi Abi-ili u Kidin-Adad mārē Itti-ili-balaṭu ana Nahiš-šalme mār Ahu-ṭab iddinūma ušappiū annuku šīm qaqqirišunu Abi-ili u Kidin-Adad mahrū aplū zakkuʾū qaqqara šuātu kīmū Abi-ili u Kidin-Adad Nahiš-šalmu ubaʾʾa u ilaqqe kunukku Ṣilli-marat-Ane šēbu Ṣilli-marat-Ane mār Sin-nadin-ahhe šēbu Atannah-ili mār Aššur-iddin šēbu Maṣi-Šamaš mār Abi-ili šēbu Kidin-Kubi ṭupšarru kunukku Kidin-Kubi Ša-kenati ūmu 17-KAM₂ līmu Marduk-nadin-ahhe mār x kunukku Atannah-ili
