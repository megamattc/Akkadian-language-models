tcma/assur/P282617
šumma 2 sūtu šaman ape turaqqa 2 sūtu ša qanišu adi tubāqišu šumma tumassašu diqāra ša ahtiṣi tašakkan ina mû ša būrte x ēkalle ša Libbi-ale eššāte damqāte tābīla taṣarrah ana libbi harie tusbalakkat 1 qa hamīme 1 qa ayyarutta 1 qa asa x x nahlūte ana muhhi mê annûti ana libbi harie tatabbak šikatka annīu kī mê leqe zūz ša šamše rabāʾe ša nubatte teppaš ibīad ilabbik ina namāre šamšu ina napāhe mê u rīqāni annûti ina sūne ana libbi herse tašahhal ištu libbi herse annīe ana libbi herse šanie tuzakka minduhra tunakkar 3 qa suādē happuʾūte ina mû ša rīqāni annûtemma tamassi pahhūte tunakkar 3 qa asa 3 qa apa hašlūte nahlūte ana muhhi mê ša rīqāni annûte ana libbi herse takarrar 40 qa mû annûti ša ištu rīqāni bēdūni tamaddad 1 1/2 qa gulla halṣa ša libbi šuqde 2 kāsāte ina kāse ṣehirte ša eṣe ša kanakte ina mašhele tašahhal šamna ana libbi harie x x x tessip ina mê x ša libbi diqāre tunakkarV tamassi takappar massūtu annītu ša šaššūtešu ina rabūtešu tabāke ana mû eššāte damqāte ša būrte tābīla taṣarrah ana libbi herse tatabbak 1/2 qa qanê 1/2 qa asa hašlūte nahlūte ana muhhi mê ṣarhūte ana libbi herse takarrar ibīad ilabbik ina namāre šamšu ina napāhe mê u rīqāni annûte ina sūne ana libbi herse tašahhal ištu libbi herse annīe ana libbi herse šanie tuzakka minduhra tunakkar 3 qa qanê 3 qa asa hašlūte nahlūte 40 qa mû ša ištu rīqāni bēdūni tamaddad qanâ asa annûte kī panēma teppaš išāta tušāhhaz mû kī ša hiāqe iṣṣarruhūni šamna ana libbe tatabbak ina mubêše tubeʾʾaš šumma šamnu mû u rīqānu ana ahāʾiš ētarbū kī ahāʾiš ittanablakkutū danniš lā tutahhah išāta ša šapal diqāre tessip ina 2 ūme ina 3 ūme šakin x x x x x-še ana bēte x išāta tušahhaz annīa ša ištu mê bēdūni ina qātika tumarraṭ hinhinu tabīar maskūtešu tunakkar mû annûti ina sūne ana libbi herse tašahhal tuzakka x mû annûti ša tuzakkûni ana libbi diqāru tatabbak 3 qa x x qa perṣaduhha x ana muhhi mû annûti ana libbi herse takarrar išāta tušahhaz mû kī ša hiāqe iṣṣarruhūni šamna ana libbi tatabbak ina mubêše tubeʾʾaš šumma šamnu mû rīqāni kī ahāʾiš ittanablakkutū išātu tellia šamnu rupulta inamdi pāni diqāre tukattam ina mê tukaṣṣa ištu šamšu ina šāt urre ittapha šappata ana šamna mê u rīqāni tuṭaʾʾab išāta ša šapal diqāre tessip mê u šēlûta ša libbi diqāru tunakkar diqāra tamassi takappar ištu šamšu ina šāt urre ittapha šumma kī ahāʾiš ittanablakkutū išātu tellia pāni diqāre tukattam tukaṣṣa šappata ana šamne qanê tuṭaʾʾab sūna ša pitti ina pāni šappete taparrik šamnu taltanaqee ina sūne ana libbi šappete tašahhal ṭišṭiša u midduhra ša ina ilde diqāre irēhūni tunakkar tattallak tarqītu ša 2 sūte šaman ape elie ṭābe ša muhhi šarre ina pî Tapputi-Belat-ekalle muraqqīte nasha Muhur-ilani ūme 20-KAM₂ līmu Šunu-qardu rab šāqiūte
