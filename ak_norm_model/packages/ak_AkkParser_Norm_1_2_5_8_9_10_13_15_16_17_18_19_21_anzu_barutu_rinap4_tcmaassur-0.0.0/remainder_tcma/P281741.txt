tcma/assur/P281741
ana Maʾnaye Kidin-Gula Aššur-bela-šallim u Aššur-zuquppanni qibima umma Babu-aha-iddinamma  Mušallim-Aššur Bel-leṭer Nabium-belu-daʾeq u Siqi-ilani qēpūtuya kunukkī ša pî nakkamāte u kunukkīma ša lahmi ša pî tupninnāte naṣṣū illukūnekkunu ištu ahāʾiš izzizā nakkamta petiā tupninnāte šēṣiāne ana pānišunu šuknā lubulta lū ša libbi tupninnāte ša kunukkēya u lū ina lubulte ša Ahu-ṭab tamkāru utaʾʾeranni ammar inaššiūnenni liššiūne ana libbi mimma taʾʾerā kunukkēkunu kunkā šēbilāne lubulta ammar ušēlūni kanīkāte šuṭrā ana libbi tupninnāte ṣilʾā nakkamta petiā 20 manâ kalguqqa 20 manâ kalakkūta šēṣiāne bēt šamne petiā 1 šappa ša ayyarzibni pāni taʾʾure šēṣiāne bēt rīqāni petiā x 5 sūta emdī šēṣiāne x kunukkēkunu kunkā šēbilāneššunu ana muhhiyama lublūne tupninnāte u nakkamāte kunukkēya kunkā kunukkēya kunukkēkunu kunkā šēbilāne ṭuppukunu šuṭrā mā akukia lubulta ina libbi tupninnāte akukia ina libbi iškāre lā mahre akukia ina libbi lubulte ša Ahu-ṭab utaʾʾeranni ittaṣṣū šēbilāne  tupninna ša qašāte petiā 1 qalta šēṣiāne šēbilāne kunkā Ša-sarrate ūmu x-KAM₂ līmu Usat-Marduk
