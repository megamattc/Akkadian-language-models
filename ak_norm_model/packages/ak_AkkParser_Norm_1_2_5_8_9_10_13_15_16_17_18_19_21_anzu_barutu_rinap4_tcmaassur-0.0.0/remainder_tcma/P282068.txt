tcma/assur/P282068
kunukku Ili-malik 15 1/2 manû annuku 1 emāru 9 sūtu šeʾu ina sūte ša hiburne ša Kidin-Adad mār Iddin-Kubi Ili-malik mār Iddin-Bel mār Kubi-eriš ilqe ana 6 urhē qaqqad anneke u šeʾe iddin edānu ētiqma annaka ana ṣibte illak šumma šeʾa lā imaddad mahīrat šeʾu illukūni annuku ihīaṭ šumma annaka lā ihīaṭ annaka ana ṣibte illak kī šaparti Ṭab-Bel urassu u dunnu qaqqar ālišu ša Ili-malik Kidin-Adad iṣabbat ukaʾʾal ina ūmi annaka u ṣibātišu iddunūni šaprātišu ipaṭṭar kunukku Ili-mišere šēbu Ili-mišeru mār Aššur-qarrad šēbu Adad-kabit mār Aššur-qarrad šēbu Ṣilli-Šemit mār Ili-eriš kunukku Ṣilli-Šemit šēbu Iddin-Bel ṭupšarru mār Eriš-ili kunukku ṭupšarre Ša-kenati ūmu 13-KAM₂ līmu Išme-Aššur mār Erib-Aššur kunukku Adad-kabit
