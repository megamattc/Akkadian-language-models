tcma/assur/P282618
diqāre tukattam ina 2 ūme ina 3 ūme šakin ša pitre išāta tušāhhaz šamna ana libbe tatabbak danniš lā tutahhah išāta tessip x mê u šēlûta ša libbi diqāru tunakkar massūtu annītu ša šaššūtešu ina sabûtešu tabāke ana mê eššāte damqāte ša būrte tābīla taṣarrah ana libbi herse tatabbak 1/2 qa asa 1/2 qa qanê hašlūte nahlūte ana muhhi mê ṣarhūte ana libbi herse takarrar ibīad ilabbik ina namāre šamšu ina napāhe mê u rīqānu annûte ina sūne ana libbi herse tašahhal ištu libbi herse annīe ana libbi herse šanie tuzakka minduhra tunakkar 1/2 qa mû annûte ša ištu rīqāni bēdūni tamaddad suādē happuʾūte asa qanê u 1/2 qa x kī panēma teppaš x tatabbakšu šapal diqāre išāta tušāhhaz x mê taṣarrah šumma šaptu ša diqāre ebiat x muhhi diqāre ubānāteka tušqallal x šumma kī mû ša ramāke ṣarhat išāta ana eliš tellia mûka kī ša hiāqe iṣṣarruhū šamna ana libbi tatabbak ina mubêše tubeʾʾaš šumma x kī ahāʾiš ētarbū kī ahāʾeš ittanallukū išāta ša šapal diqāre tessip diqāre tukattam ina šanie ūme ina 3 ūme šakin ša pitre išāta tušāhhaz šumma kī ahāʾiš ittanablakkutū danniš lā tutahhah pāni diqāre tukattam tukaṣṣa šamna tessip diqāru tamassi takappar massūtu annītu sabûtišu iš-x kī ahāʾeš ittanablakkutū danniš tutahhah išāta ša šapal diqāre tessip x mê u šēlûta ša libbi diqāru tunakkar diqāru tamassi takappar massūtu annītu ša šamānūtēšu ina tišûtešu tabāke ana mê eššāte damqāte tābīla taṣarrah ana libbi herse tatabbak x ana muhhi mê ṣarhūte ana libbi herse takarrar ibīad ina namāre šamšu ina napāhe mê u rīqāni annûte ina sūne ana libbi herse tašahhal ištu libbi herse annīe ana libbi herse šanie tuzakka minduhra tunakkar 3 qa perṣaduhha ša x mê u rīqāni ša ina herse bēdūni tamaddad x kī panēma teppaš išāta tušāhhaz iṣṣarruhūni šamna ana libbe tatabbak ina mubêše tubeʾʾaš šumma kī ahāʾeš ittanablakkutū išāta ana eliš tellia mû rupulta inamdû ina mubêše tubeʾʾaš danniš lā tutahhah diqāra tukattam ṣurhu kī ša rabūteši x ina šanie ūme ina 3 ūme šakin ša pitre išāta tušāhhaz šumma kī ahāʾeš ittanablakkutū danniš lā tutahhah pāni diqāre tukattam ina mê tukaṣṣa u šamna tessip mê u šēlûta ša libbi diqāru tunakkar diqāra tamassi takappar ina 10{+šu} tabāke x tessip šamna x ša x ina ešrūtešu tabāke x tēpušūni x tunakkar x massūtu x x-ga-ni x-di-e-ma x-e-im tabêšūni x ina mubeʾʾiše x kuspē bulāʾa a kī tubêšūni x ina 2 ubānāteka x šumma it-ta-na-bu-kum x šu peʾetta lā tuš-na-kar x ana šapluššu turaddi x u kuspē išallupū x kuspū lā it-ta-na-bu-kum x peʾetta ana libbe saple šanie x x šunuma ta-ṣa-ha x x qātika
