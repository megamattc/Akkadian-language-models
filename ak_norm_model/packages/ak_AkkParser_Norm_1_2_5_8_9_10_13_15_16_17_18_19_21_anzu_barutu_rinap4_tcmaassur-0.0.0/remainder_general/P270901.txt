aemw/amarna/P270901
ana Amman-appa abiya umma Rib-Adda mārikama ana šēpēt abiya amqut Beltu-ša-Gubla tiddin bāštaka ina pāni šarri bēlika ana mīni qālāta u lā taqbû ana šarri bēlika u tūṣânna qadu ṣābī piṭṭāti u timaqqutu eli māt Amurri šumma tišmûna aṣimi ṣābī piṭṭāti u izzibū ālānišunu u paṭrū attā ul tīde māt Amurri inūma ašar danni tillakūna u annuš inanna ul irammū ana ʿAbdi-Aširta mīna yīpušu ana šâšunu u tubaʾʾûna urra u mūšam aṣi ṣābī piṭṭāti u nītepuš ana šâše u kali hazannūte tubaʾʾûna ipēš annûtu ana ʿAbdi-Aširta inūma yištapar ana amīlī Ammiya dūkūmi bēlkunu u innepšū ana habirī kīnanna tiqbûna hazannūtu kīnanna yīpušu ana yâšinu u tinneppušū kali mātāti ana habirī u qibâmi awāta annīta ana pāni šarri bēlika inūma abu u bēlu attāma ana yâši u ana kâta pānīya nadnātī tīde parṣaya inūma ibaššâta ina Ṣumura inūma arad kittika anāku u qibi ana šarri bēlika u tuwaššar tillatu ana yâši kīma arhiš
