cmawro/cmawr2/Q005098
ÉN attā Šukūdu Ninurta ašārēd ilī rabûti ša ina šamê ellūti nebû kakkabī Utaʾulu ša lā maḫār qabalšu aplu gašru narām abi ilī Nunnamnir ikkaru kēnu muštappik karê Ašnan mugarrin Nissaba ēṭir napšāt nišī kalûšina anāku aradka annanna mār annanna ša ilšu annanna ištaršu annannītu ina lumun attalî Sîn ša ina araḫ x ūmi x iššakna ina lumun idāti ittāti lemnēti lā ṭābāti ša ina ēkallīya u mātīya ibšâ amḫurka-ma ātamar pānīka aššum gimil dumqi epēša tīdâ kišpī epšūnim-ma enât šīmtī ruḫû saḫrūnim-ma kūri nissati epšēku zīra zikurudâ išēʾûni-ma andanaqquta enīta ina maḫar ili u šarri šuškunāku-ma x ana mimma lemni ḫīrāku-ma murṣu lemnu x sanḫulḫazû ṣabtanni-ma mūšu u urru irteneddânni šugidimmakku saḫranni-ma kīma x x bēlu ašar tasaḫḫaru x x ana yâši ardi pāliḫīka kīniš naplisanni-ma qibi aḫulap eṭir napištī balāṭa qīša sullim-ma ittīya ila u ištara zenûti ilu šarru kabtu rubû u amēlû lišāqirūʾinni usuḫ mimma lemnu ša zumrīya ḫulliq ayyāba abuk asakka ukkiš upīš lemutti ša amēlūti ina šīrīya ṭurud Namtar lemnu ša ana nakās napištīya izzazzu kīma mê nāri eššūti iṭrudu labirūti bulliṭanni-ma dalīlīka ludlul ana nišī rapšūti  KA.INIM.MA šumma amēlu ina maḫar Šukūdi zikurudû epussu  DÙ.DÙ.BI ina maḫar Šukūdi ūra tašabbiṭ mê ellūti tasallaḫ nignak burāši ina pēnti ašāgi tasarraq šikara tanaqqi tuškên šiddī tašaddad zidubdubbê tattanaddi amēla šuāti nignakka gizillâ tušbāʾšu egubbâ tullal-ma ina birīt šiddī ina muḫḫi šammī kirî tušzāssu-ma qāssu inašši šiptu annītu šalāšīšu imannu ēma imtanû uškên u mimma mala libbašu ṣabtu idabbub-ma kimilti ili u ištari paṭrassu kišpū epšūšu pašrū  x ina zumrīya x x šuškunāku-ma x x ḫīrāku-ma x x iššaknam-ma
