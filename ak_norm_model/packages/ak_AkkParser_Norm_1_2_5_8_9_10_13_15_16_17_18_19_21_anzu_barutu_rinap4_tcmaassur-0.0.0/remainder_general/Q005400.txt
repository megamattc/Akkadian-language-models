ribo/babylon7/Q005400
iktapud lemuttim tarî nišī libbašu ītamâ hiṭītī nišē Mat-Akkadi tayyāru ul irši lemniš ana Babili isniq unammi ešrētiš usahhi uṣurāti pelludê ušalpit qātī rubê Marduk iṣbatma ušērib qereb Baltila kīma uzzi ilima ītepuš mātu ul ipšur kimiltašu rubû Marduk 21 šanāti qereb Baltila irtame šubatsu imlû ūmū ikšuda adannu inūhma uzzašu ša šar ilī bēl bēlī Esagil u Babili ihsus šubat bēlūtišu šar Subartu ša ina uzza Marduk šalputti māti iškunu māru ṣīt libbišu ina kakki urassibšu rēṣu iddinšum tappâ ušaršiš šar Umman-manda ša māhirī lā īšû ušakniš qibītuššu ušālik rēṣūtsu eliš u šapliš imnu u šumēlu abūbāniš ispun utēr gimillu Babili irība tuktê šar Umman-manda lā ādiru ušalpit ešrētsun ša ilī māt Subartu kalâšunu u ālāni pāṭ Mat-Akkadi ša itti šar Mat-Akkadi nakrūma lā illiku rēṣūtsu ušalpitma mēsīšun manāma lā ēzib ušahrib māhāzīšun ušātir abūbiš šar Babili šipir Marduk ša šillati ikkibšu lā ūbil qāssu ana pelludê ilī kalāma išši malâ mayyāl qaqqar inâl x x ilīšunu mušaklil šuluhhīšun ša Marduk ana šūšubu māhāzā ilī harbūtu imbû nibītsi tīlāni nadûti ešrēti ilī iškunū qātuššu Ištar Uruk rubāti ṣīrti āšibat atmanu hurāṣi ša ṣandāti 7 labbu ša ina palê Eriba-Marduk šarri Urukaya šuluhhīšu ušpellū atmanšu idkûma ipṭurū ṣimittuš ina uzzi ištu qereb Eanna tuṣûma tūšibu lā šubatsu lamassu lā simat Eanna ušēšibū ina simakkišu Ištar ušallim atmanšu ukīnšu 7 labba simat ilūtišu iṣmidsu ištaru lā simātu ištu qereb Eanna ušēṣima Innina utēr ana Eanna kiṣṣišu Ištar bēlet Elamti rubātim āšibat Šuši za-x kaškaš ilī āšib x ša qereb x x ša ištu ūmū rūqūti mamman lā ippalsuš ina gišnugalli ša kīma ūmi ittananbiṭu u hurāṣi ruššî ukīn šubatsa Anunitum āšibat Sippar-Anunitum ša ina pāni nakri šubatsu ana qereb Arrapha unakkiruma Gutum ušalpitu mēsīšu Nergal-šarra-uṣur uddišma tēdīq ilūti uddiqšu bīssu namima ina qereb Sippar-Amnanu šubti ušarmišuma ukīn nidbâšu ištu ūm imlû iṣbatu uruh šīmti La-abaši-Maraduk māršu ṣahri lā āhiz riddi kīma lā libbi ilima ina kussî šarrūti ūšimma ana qereb ēkal ublūʾinnnima kullatsunu ana šēpīya iššapkūnimma unaššiqū šēpāya iktanarrabū šarrūtī ina amāt Marduk bēliya ana bēlūti māti annašima ēma uṣammaru akaššadma šāninī ul iši ša Nabium-kudurri-uṣur u Nergal-šarra-uṣur šarrāni ālik mahriya našparšunu dannu anāku ummānātišunu qātūʾa paqdā ana qibitišunu lā egâkuma kabattašunu šuṭubbāk Amel-Marduk mār Nabium-kudurri-uṣur u La-abaši-Maraduk mār Nergal-šarra-uṣur x abušunu x-ma x-ti x-e-šu-nu upaṭṭirū amâtišunu damqiš appalissunūtima usallišunūti ana ṭehûti kakkabi rabî u Sin ātame ina libbiya 1-en eṭlu ina idiya izzizima ītamâ ana yâti umma ṭehûti mimma idāti lumni ul ibaššî ina šuttimma šuāti Nabium-kudurri-uṣur šar pāni mahrâ u 1-en gerseqqû ina narkabti uzuzzū gerseqqû ana Nabium-kudurri-uṣur ītame umma itti Nabium-naʾid dububma šutti šī ša iṭṭulu lušannika kâšu Nabium-kudurri-uṣur išmešuma ītame ittiya umma mīnâ dumqi ša taṭṭulu qibâ yâši āpulšuma aqbiš umma ina šuttiya kakkabu rabû Sin u Marduk ina qereb šamāmē šūlûtu damqiš appalissunūti ina šumiya ilsannime x x Dilbat Kayyamanu x x Niru {MUL}|AB×HAL| kakkabu rabû āšib šamāmē surqinnu rabbûtim aštakkanšunūtima ana balāṭi ūmē rūqūti kunnu kussî labār palê dummuqa amâtuya ina mahar Marduk bēliya usallišunūti anālma ina šāt mūši Nintinugga bēltī muballiṭat mītu nādinat napištim rūqtu appalisma ana balāṭi napšātiya dārâ ana suhhuru pānīšu usallišuma pānīšu tusahhiramma ina būnīšu namrūtu kīniš tappalsannima urri immiramma ana Eniggidrukalamasuma ērub ina mahar Nabu mušārik palêya haṭṭi išarti ušparu kīni murappišat māti ušatmihu qātūʾa šubat Tašmetum Gula qāʾišat balāṭi appalisma urriku balāṭi ūmē rūqūtu šumqut šaršarrūtu ina mahar Marduk bēli tudammiq amâtuya inūšu ana Marduk bēliya palhiš attaʾidma ina tēmēqī u utnenni ašteʾʾâ ašrišu aṣbatma supêšu amāt libbiya aqbiš umma lū anākuma šarru migir libbika ša šarrūtu ina libbiya lā tabšû yâti lā mūdâka ša attā bēl bēlī tumallû qātūʾa eli šarrāni ša tambûma ištu ullu īpušu bēlūtu šūriku ūmēya lilbirā šanātiya lūpušma zāninūtu x-bi-šu x x-nu ilūtu šūlukat ina nisiqti abni u hurāṣi nummurū zīmūšu ana Ea bēli mušarbû šarrūtiya Nabu pāqid kiššat šamê u erṣetim mušārik ūmē balāṭiya Tašmetum bēlti nāṣirat napištiya ana tēdīqu ilūtišunu rabīti asmiš ušālik ašnima ana Ea bēliya arattê hurāṣi huššâ ša šar mahri lā īpušuš kīma ša ūmu mahri ēpušma ina Ekarzagina ina simakkišu ukīn ana mūšabišu šarru ša ana zāninūti Esagil u Ezida qaqadâ putuqquma ūmišam lā naparkû anāku dalāt iṣṣi ša ina bītāt Ehalanki bīt pirišti Marduk u Zarpanitum u dalāt Dukisikil kilattān ša bīt kisalmāhi u bāb Beltiya ša mašdahu Zarpanitum narāmti Marduk mušaršidat išid kussî šarrūtiya kaspu ebba ušalbiš Kagula bāb kisalmāhi ša dalātišu dalāt lubušti ina iṣṣi bašmū dalātišina dalāt lulīmu ša erēnī eššiš abni ešmarâ uhhiz unammir ūmiš lubušti kīma simātišina rēštâtu ulabbiš ina kibis Namma urattâ ašruššin mušhuššī erî ša ina kisê kisalmāhi u suhurmāšī erî u₂-x zāninu bābil igisê rabûti ana ilī rabûti anāku ina Nisanni UD.10.KAM enūma šar ilī Marduk u ilū šūt šamê erṣetim ina Esiskur bīt ikribi bīt akīti Ellilūtu ramû šubti 1 mē bilat 21 manê kaspu 5 bilat 17 manê hurāṣu eli kadrê ša kal šanat ša ina šukinnê ina ipat mātitān hiṣib šadê erbī kal dadmē kubuttê šarrāni būšē šadlūti ša rubû Marduk iqīpanni yâti ana Bel Nabu u Nergal ilī rabûti rāʾim palêya nāṣir napištiya ana dāriʾāti kadrê bibil libbi ušēribšunūti 2 līm 8 mē 50 ina ummāni šillati Hume ša bēlu Marduk eli šarrāni ālik mahriya ušātirannima umallâ qātūʾa ana zabālu tupšikku ana Bel Nabu u Nergal ilēya ālik idiya ašruk ultu ēpušu isinnu bīt akīti Bel u mār Bel ušarmû šubatsunu ṭābti igisê šurruhūtu ušērib qerebšun ina māhāzī rabûti abālu ilī u ištarāti ana Uruk Larsa u Uri allikma kaspu hurāṣu abnī nisiqti ana mahar Sin Šamaš u Ištar ušērib ina Keš āl Belet-ili ina itettuqiya nīq tašrihti lê marûti ša iššallu išittašun lā irmû šubatsunu Marduk bēlī yâti uqaʾʾânnima uteddušu mēsī ilī ušaškin qātūʾa sullumu ilī zenûtu šurmâ šubatsun ina pîšu ellu ītame ana palêya Harranu Ehulhul ša innadû 54 šanāti ina šalputti Umman-manda uštahribi ešrēti ītekpuš itti ilī adannu salīmu 54 šanāti enūma Sin itūru ašruššu inanna ana ašrišu itūramma Sin bēl agî ihsusu šubatsu ṣīrti u ilī mala ittišu ūṣû ina kummišu Mardukma šar ilī iqtabi pahāršun kunuk ašpû šūquru aban šarrūtu ša Aššur-bani-apli šar Mat-Aššur ṣalam Sin ana zikir šumšu uṣabbûma ibnû ṣēruššu tanitti Sin ina kunukki šuāti išṭurruma ina kišād Sin ukinnu ša ina ūmē ullûti kullumū bunnannêšu ina šalputti nakri ana lā baṭālu têrētišu ina Esagil bīt nāir napišti ilī rabûti x šēp KA DIŠ x x x šumma ubānu šalim bēl nīqi išallim ūmūšu irrikū šumma šulum ṣibti šumēl ṣibti x ina zumur nakri mimma eleqqa šumma ṣibtu rapaš ṭūb libbi šumma kakki ṣibti ana šumēli tēbi ummānī himṣāta ummāni nakri ikkal šumma ina pān gipši ša imitti 2 kakkū nandurūti šaknū perniqqu šumšunu muzzerrī irtaʾʾamū ina qaqqar nukurti sulummâ ibašši Sin u Šamaš idī ummāniya illakūma nakru akaššad ilū zenûti itti amēli usallamū šumma martu īnāšu ana imitti šaknū piqittu šumma ina pūt mazzāzi kakku šakinma mazzāza irdi šumma gipšu imitti marti rakib šumma ina birīt kubuš hašî u mukīl rēš hašî MUN GU₂ šumma elītu alik šēp uššušti ummānī ušallim šumma amēlu ina dīni eli gērîšu izzaz šumma elītu ṣēr hašî ša imitti ībir u kaskasu ina qablišu pališ musarrir ummān nakri ummān nakri ina nakbatišu imaqqut šumma elītu illik u kubšu eli kīdītu x šumma mukīl rēš hašî imitti ulluṣ ulluṣ libbi ummānī šumma šulum ummat hašî imitti šaknat šulum šanat šumma ubānu tarṣat
