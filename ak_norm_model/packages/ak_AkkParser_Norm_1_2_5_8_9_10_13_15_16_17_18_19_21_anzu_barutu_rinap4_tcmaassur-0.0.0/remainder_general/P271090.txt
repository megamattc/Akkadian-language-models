aemw/amarna/P271090
ana šarri bēliya qibima umma IR₃-Heba ardika ana šēpēt šarri bēliya sebʾettān u sebʾettān amqut amur gab awâta ša šarri bēliya ušērubūni ana yâši rābiṣū amur ipša ša epaš Milki-ʾili qašāti šiltāha x iddin ana Tagi mārī Labʾaya x x x ana Qelti ušērubū līde šarri gabbi mātāti šalīmu ana yâši nukurtu u liskin šarri ana mātišu amur māt Gazri māt Ašqaluna u Lakisi iddinnū ana šâšunu akalī šamnī u mimma mahzirāmū u liskin šarri ana ṣābī piṭṭāti u lumaššera ṣābī piṭṭāti ana amīlī ša eppušū arna ana šarri bēliya šumma ibašši ina šatti annīti ṣābū piṭṭātu u ibašši mātātu u haziānu ana šarri bēliya u šumma yānu ṣābī piṭṭātu yānummi mātāti ū haziānūti ana šarri amur māt Urušalim annīta lā abī lā ummiya nadnanni qāt zurūh šarri dannatu nadnanni ana yâši amur ipša anniʾu ipši Milki-ʾili u ipši mārī Labʾaya ša nadnū māt šarri ana habirī amur šarru bēliya ṣaduq ana yâši aššum amīlī Kašiyi lišʾalmi šarri rābiṣī enūma dannat bītu magal u ubaʾʾû arna kabta rabâ laqahū unūtašunu u paṭrū ṣabāt ūre gaggimi u šumma umaššerū ina māt Urušalim ṣābī tētallû itti amīlī maṣṣarti ana ardūti liskin šarri ana šâšunu taṣāqa gabbi mātāti ina qātišunu u lišʾalmi šarri ana šâšunu u lū mād akalū mād šamnū mād ṣubātī adi ētelli Pawuru rābiṣ šarri ana māt Urušalim paṭar Addaya adi amīlī maṣṣarti uʾeʾu ša iddin šarri līdemi šarri iqbi ana yâši Addaya amur paṭranni lā tizzibši šatta annīta muššeranni maṣṣarta u rābiṣ šarri muššera annikânu harrānāti muššertī ana šarri bēliya n asīrū 5 līm kaspi u 8 ūbilīmi harrānāti šarri laqihū ina ugāri šadê Yaluna līdemi šarri bēliya lā alaʾʾe muššera harrāna ana šarri bēliya aššum lamādeka amur šarri šakan šumšu ina Urušalim ana dāriš u lā ileʾʾe ezābiša mātāt Urušalim  ana ṭupšar šarri bēliya qibima umma IR₃-Heba ardikama ana 2 šēpēti amqutmi aradka anūkī šērib awâta banâta ana šarri bēliya uʾeʾ šarri anūkī māttī ana kâta  u tippaša ipša lamna ana muhhi amīlī māt Kaši ubāna lā dīkāku dēkātī ina qāt amīlī māt Kaši ina libbi bītiya lišʾal šarru ana šâšunu sebʾettān u sebʾettān amqut liskin šarru bēliya ana yâši
