cmawro/cmawr3/Q007425
ana erīti kišpī lā ṭeḫê-ma ša libbīša lā nadê šadânu ṣābitu lulû šubû eperu u karān-šēlebi tubbal tasâk ina dām iṣṣūr-ḫurri zikari ina šaman šurmēni taballal-ma ÉN ezzet šamrat ana libbi tamannū-ma tapaššaš-ma iballuṭ  šumma KIMIN ḫaṣabti sūq-erbetti zaqiptu teleqqē-ma ina askuppi bītānītu tetemmer-ma irat kišpī turrat  šumma KIMIN šû zikar u sinniš ina qāt imittīša tarakkas ÉN āšib eklēti šalāšīšu ana muḫḫi tamannū-ma kišpī ul iṭeḫḫûšu  ÉN āšib eklēti lā āmir nūr Šamši tattaṣâm-ma tātamar nūr Šamši lū nēḫēti kīma mê agamme lū ṣallāta kīma armê ša ṣabīti adi inappaḫu Šamaš pāširka ÉN 
