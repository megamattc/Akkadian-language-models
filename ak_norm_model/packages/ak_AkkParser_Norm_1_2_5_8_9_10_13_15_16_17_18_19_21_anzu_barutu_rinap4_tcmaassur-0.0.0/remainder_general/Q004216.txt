cmawro/cmawr1/Q004216
šumma amēlu pānūšu iṣṣanundūšu uznāšu išaggumā šīrūšu šimmata irtanaššû libbašu ittanadlaḫ šikin murṣīšu lā tuʾadda amēlu šū kašip ṣalmūšu epšū-ma ina kigullê ana Ereškigal paqdū ana ušburrudê ša ṣalmūšu epšū-ma ina kigullê ana Ereškigal paqdū  x-x-x-x x kam x-x-x-x-x-x-x x a x-x-x-x x-x-x-x x nignak burāši tasarraq niqâ ella teppuš imitta ḫimṣa u šumê tašakkan šikara tanaqqi amēla šuāti ina muḫḫi bīni elli tušazzassu-ma 14 ṣalmī ṭīdi līši lipî iškūri ša kaššāpi u kaššāpti teppuš tanaššī-ma ana maḫar Šamaš kīam taqabbi  Šamaš dayyān šamê u erṣeti dayyān mīti u balṭi attā-ma ana nīš qāti qūlam-ma alaktī limad kaššāpī u kaššāptī lū mītat lū balṭat lū x--ya lū mārūya x x x x x libbašu šīrūšu x x aḫīya išpuka x x x uḫammânni-ma x x  annītu taqabbi marṣu ṣalamšu inaššī-ma ina maḫar Šamaš kīam iqabbi  ÉN Šamaš annû ṣalmī ša kaššāpu u kaššāptu ēpušū anāku annanna mār annanna ša ilšu annanna ištaršu annannītu ina maḫrīka aškunšu ina annīka rabê ina qibītīka ṣīrti ina narbî ša Ea ina upšāšê ša Asalluḫi ṣalam kaššāpīya kaššāptīya ušēpiš-ma ina maḫrīka aškunšunūti pānīšunu IM.GE₆ apšuš idīšunu ana arkīšunu utēr-ma ina šerʾān litti miqitti aksu šēpīšunu ina šerʾān litti miqitti aksū-ma uštēger ina dīnīya izīz-ma lū lā aḫḫabbil dīnī līšer dīnī purussâ šurši šullimanni-ma ṣilli gišimmari ša muḫḫi ṣalmīya ušaḫḫaṭ ina muḫḫi ṣalmīšunu utakkap lumunšunu ana muḫḫīšunu litūra kišpūšunu lū pašrū kīsūya lippaṭrū-ma kaššāpī kaššāptī lū saḫilū aḫī ša ṣalmīya apaṭṭar aḫī ša ṣalmīšunu arakkas aḫāya lū paṭrā aḫāšunu lū kaṣrā šēpī ša ṣalmīya apaṭṭar šēpī ša ṣalmīšunu arakkas šēpāya lū paṭrā šēpāšunu lū kaṣrā šaman nūni ana muḫḫīšunu utabbak ina maḫar ili u ištari rēmennûti kaššāpu u kaššāptu lū kussû lū puḫḫû šunu lū ṣullumū anāku annanna mār annanna ina dīnīka rabî elīšunu luzzīz lū ellēku lū ebbēku lū namrāku ana qātī damqāti ša ilīya u ištarīya ana šulmi u balāṭi piqdanni annīta iqabbī-ma  ša muḫḫi ṣalmīšu ušaḫḫaṭ ina muḫḫi ṣalmīšunu utakkap šaman nūni ina muḫḫīšunu itabbak egubbâ ana muḫḫīšunu irammuk u kīam iqabbi  kīma mû ša zumrīya iššaḫḫaṭū-ma kišpū ruḫû rusû siḫlu upšāšû lemnūtu ša ina zumrīya ibaššû lippašranni-ma ana muḫḫīšunu u ramānīšunu litūr  annītu iqabbī-ma ina erṣeti teqebberšunūti ṣalamšu ina šikari imaḫḫaḫ-ma inaššī-ma ana maḫar Šamaš kīam iqabbi  Šamaš ṣalmī annâ ša kaššāpu u kaššāptu ina maḫrīka lemniš u šurqiš īpušū Asalluḫi lipšuršu Ea šar apsî lubbibšu šipta annīta iqabbī-ma ana nāri tanaddīšu  Šamaš dayyān kiššāti mūdû kalāma Šamaš ina balukka ēpiš mādi mādu ul inneppuš u pašār annâti ul ippaššar ina balukka Šamaš annû ṣalam kaššāpīya u kaššāptīya ša kišpī ruḫê rušê upšāšê lā ṭābūti napšašāti našparāti zīra zikurudê kadabbedê dibalê dimmakurrê u šinīt ṭēmi ēpuša isḫura išēʾa x x x x-ta x x-ta x x x x x x-il x x-ta x x-ši x nēpešē ša qāt kišpī  qāt Marduk-išmânni mašmašši mār Ubar mašmašši qaqqara ME-ME.ME mašmašši-ma
