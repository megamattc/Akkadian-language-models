ribo/babylon7/Q005410
Nabium-naʾid šar Babili rubû migir Marduk rēyûm nibīt Nabu x x zānin Esagil u Ezida x x x-šu x x x libbi ana šâṭi serdêšun kanšu kišādsu išaddadu sarmāšun ana ša elišunu ṭābi epēšu ginâ usallû ilī rabûti mār Nabium-balassu-iqbi rubû emqu anāku enūma šipir Ezida ana šullumu ašteʾʾû igārāti sihirti Eurmeiminanki uššī addima ukīn temmēnšin eššiš ēpušma ana tanadāti aštakkan ana tabrâti kiššat nišī lulê ušmalli igārāti sihirti Ezida ištu bāb nērebi Nanaya adi nāri mehrat iltāni u mehret amurri kilallāšu idī Gattim ša Nergal-šarra-uṣur šarru pānî īpušuma lā ušaklilu šipiršu ašaršu ul unakkirma ullâ rēšīšu abnima eli ša pāni ušātir aš šattim Nabu aplu kīnum šaqû šitrāhu nūr ilī abbēšu mimmû ēteppušu hadîš naplisma balāṭā ūmē arkūti šebê littūti šarrūti kiššūti bēlūti baʾūlāti kussî šuršudu palâ arki ana ūmē dāriʾūti ana širiktim šurkam ina lēʾika kīnim mukīn puluk šamê u erṣetim ša arāku ūmēya šušṭir qātukka attā lū šēdu dumqiyama mahar Marduk u Eruʾa šūrib amât dumqiya
