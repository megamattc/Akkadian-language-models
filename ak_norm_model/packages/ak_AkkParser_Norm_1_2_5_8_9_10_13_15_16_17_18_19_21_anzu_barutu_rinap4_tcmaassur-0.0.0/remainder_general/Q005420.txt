ribo/babylon7/Q005420
inum Anum u Enlil ša ālu Sippar iqbû edēšsu adānšunum kīni ikšudam ana epēš Ebabbarra Šamaš bēl rabiʾu ihsusa šubatsa rēštītu ša ziqqurrat gegunnâšu rēšīšu eli ša pāni ullû libbašuni hadîš ublamma Nabium-naʾid šarru zāninu muṭīb libbišunu ibbû rēʾâm kanšu mušteʾʾû ašrāti ilī rabûti šakkanakku itpēšu ša ana ṭēm ilī putuqqu zānin Esagil u Ezida muddiš ešrēti ilī u ištarāti muṭahhid sattukku mušarrih nidbê mār Nabium-balassu-iqbi rubû emqa anāku inum Marduk bēlūt mātišu iqīpanni x Nabium x imbânni x hiṭītī x x x supêšun x x rabî qaqadâ x x šutēmuqākušunūti inūšu Ebabbarra kiṣṣi rašbu šubat Šamaš u Aya ša ina qereb Sippar ša šar mahar īpušuma ullâ rēšīšu 45 šanāti lā imlâma iqūpū igārūšu ramkūti Ebabbarra ītamûnim iqūpu bītu qibītsunu lā aqīpma rašâku niqittī umaʾʾerma mārī Babili u Barsipa emqūtu mūdē šipri ana qereb Ebabbarra ušēribma ippalsūma bītu šuāti igārūšu quppūma puṭṭurū rikis bābāti gušūrī ṣulūlišu šuhhuṭū āṣû qereb bīti ippalsūma ušamlûʾinni puluhtu ištu bīti šuāti qāt Šamaš u Aya iṣbatūma ina kiṣṣi damqu ašri šussumu ušēšibū ātami ana nišī māti mīnâ īširšumma iqūpma annīta ītamûnim ul buʾʾâ ašaršu eli šubtišu kitti ul epušma eni qaqqaršu Šamaš bēl rabiʾu epēš Ebabbarra ūqâ rēška šipiršu bunni ina ašrišu kīnim epēšsu ušadgil pānīka ana dakê Ebabbarra libbī palih rašâku niqittī ina mayyāl mūšim ul uqattâ šittim ṭābtim ašši qātīya uṣallâ Enlil ilī Marduk aššum epēš Ebabbarra ašrāti Šamaš u Adad bēlī bīri ašteʾʾema bīri abrema Šamaš u Adad anna kīnu ītappalūʾin ašnema têrtum apqidma x-e zābil tupšikku ištu pāni qaqqarim 18 ammati ušappilūma temmēn labīrim ša Naram-Sin šar mahar appalisma ṭuppī hurāṣi uqnî u sāmti ša epēš Ebabbarra āmurma ašaršunu lā unakkirma utēr ašruššun šiṭir šumiya ittišun ukīn ana ṣâti eli temmēnišu labīri ubānu ana lā aṣê u lā erēbi pulukkašu lū ukīn mimma hišihtum epēš bīti šuātu lā aklâmma ušērib qerebšu ša šar mahar ina gušūrī gišimmari ibnû ṣulūlšu erēnī dannūti ištu Labnanu qišti elleti ūbilamma 1 līm 50 erēnī ana epēš Ebabbarra lū ušērib ana šīpi erēnī ellūti aštakkan tallu hittu giškanakki sikkūr šāqili ša erēnī ellūti ēma bābāti u bītāti ušaršid kīma ša ištu šadî erēni Šamaš bēlu šurbû ina napāhišu ina erēnī dannūtu elišu ṣulūlu abni ašar mūšabišu kīma qišti hašūri irīssu ušṭīb dalāti erēnī u musukkanni ēma bābātišu ušaršid bītāt sihirti Ebabbarra ina ašūhī paglūti ṣulūlšina abni aššum uggatu arratim u hiṭītī qerbašu lā šubšî ina pî ummānāti epēš šiprišu lā šakānimma ikrib damiqtim ina pîšina šakānam aklī šikaru šīrī u karānu ṭuhhudu udaššišunūti piššatu šamni ellu zumuršun uṭahhid narqīti šamni ṭābi muhhašunu ušašqi elṣiš libbašunu ušpardima x libbašunuma x-a-ri x ašruššu x-an-ni-ma ana Šamaš bēli rabî mudammiqu ittātiya bītu ša manāma šarru ina šarrī kīma yâtima lā ibnû yâti ana Šamaš u Aya bēlēya damqiš ēpušu rabîš abnišuma ušaklil šipiršu Šamaš bēlu rabû ša šamê u erṣetim ana bīti šuāti hadîš ina erēbika šubatka elleti rēštītu ṭābiš ina ramêka ana Nabium-naʾid šarri zāninu ikribī damiqtu kurba šurukamma balāṭā ūmē rūqūtim lubūr ana dāriʾātim idna bēlūti ṣalmāt qaqqadu lurʾâm nagabšun Aya hīrti narāmtaka lītamika damiqtī ina dīni u bīri ēma qātī anaššûka išariš aplanni mahar Marduk šar šamê u erṣetim kayyāna šumgira epšētuya
