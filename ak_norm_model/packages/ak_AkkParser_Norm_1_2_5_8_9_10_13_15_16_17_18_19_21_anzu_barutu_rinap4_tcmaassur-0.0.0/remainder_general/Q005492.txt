ribo/babylon7/Q005492
Nabium-kudurri-uṣur šar Babili rubâm naʾdam itût kūn libbi Marduk rēʾûm kīni muštēšir ašrāt Nabium muṭīb libbišun iššakkam ṣīri ša ana zinnāti Esagil u Ezida ūmišam tiṣmuruma damqāti Babili u Barsipa išteneʾʾû kayyānam emqa mutnennû zānin Esagil u Ezida aplu ašarēdu ša Nabium-apla-uṣur šar Babili anāku inum Marduk bēlu rabiʾu ilu bānûʾa kīniš ibbânnima damqāti ālišu Babili rabîš umaʾʾeranni anāku ana Marduk bēliya kayyānāk lā baṭlāk ša elišu ṭābu uddakku lā naparkâ ītamâm libbam ina kaspi hurāṣi nisiqti abnī šūqurūtim erâ musukkanni erēnī mimma šumšu šūquru šundulam lā bāšâ hišihtim Esagil aznunma šaššiš ušāpâ šarūrūša Ezida ušaklilma kīma šiṭerti šamāmī ubannim Imgur-Enlil u Nemetti-Enlil dūru rabûti ša Babili ša Nabium-apla-uṣur šar Babili abī bānûʾa īpušuma uštēširu temmēnšun ša pānāma šarru ša mahri āliku pānim lā īpušu u ša agurri kāri hirītišu ina kupru u agurri ālu ana kīdānim ušalmû ištu Abul-Ištar adi Abul-Uraš kāri Arahtim ina kupru u agurru ikṣuruma makâti agurri abarti Puratti urakkisuma lā ušaklilu sittāti ša ultu ullû šarru ina šarri lā ibnû šarru ša mahri lā īpušu ana niṣirti Babili 4 līm ammat qaqqari itât Babili ultu kišād Puratti elān āli adi kišād Puratti šaplān āli dūru dannum eberti ṣīt šamši Babili ušalmûma hirīssu ihrû ina kupru u agurri ikṣuru kibiršu yâti apilšu rēštâm narām libbišu ina nēmeqi ša Ea u Marduk ušatlimūni mimmû abī bānûʾa īteppušu ana qāt DI x x x Imgur-Enlil u Nemetti-Enlil dūrāni x x x ušaklil Ištar-sakipat-tebiša ša Imgur-Enlil u Nemetti-Enlil abul nērebi masnaqti ilī abul Babili šadiltim ina agurri uqnî elletim namriš ušāpâ ina sippēša rīmu erî ekdūtim u mušhušši šēzuzūtim ša manāma šar mahri lā īpušu abnima ušziz ana kīdānim Imgur-Enlil itât kāri abī ikṣuru 21 agurri kāri dannum ina kupru u agurri abnima itti kāri abī ikṣuru esenniqma išidsu ina irat erṣetim ušaršidma rēšīša uzaqqir huršāniš kāri agurri eberti ereb šamši dūr Babili ušalmû itât kāri Arahtim ša abī īpušu kāri dannum ina kupru u agurri šadâniš abnim dūru ša itât āli ana niṣirti Babili abī bānûʾa īpušuma lā ušaklilu šipirša dūru šâti ušaklilma ullâ rēšīša hirīssu ahrema šupul mê akšud 36 agurri 3 kāri dannūtim abnima itti kāri abī ikṣuru esenniqma dūru dannum ša kīma šadîm lā uttaššu ina kupru u agurri ina kišādiša abnima rēšīša uzaqqir huršāniš abullātiša šadlātim urakkisma dalāt erēni tahlupti siparri erettišināti inūmīšu niṣirti Esagil u Babili ašteʾʾema itât Nemetti-Enlil šalhê Babili ištu kišād Puratti adi ṭurri šaplî ša Nemetti-Enlil ša tīb šadî 3 mē 35 ammat qaqqari ultu muh Nemetti-Enlil ana kīdānim ištēn kāri 32 agurri šanâ kāri 23 agurri 2 kārī dannūtim ištēn ina mahri šanî ina kupri u agurri abnima išidsun meherat apsî ina šupul mê bērūtim ušaršidma rēšāšunu huršāniš uzaqqir ina berišunu pitiq agurri šadâniš eptiqma kummu gegunnâtim rabâtim rēšāšunu šaqîš ēpuš maṣṣartim nakliš udanninma ālu Babili ana niṣirtim aškun Marduk bēli rabiʾu lipit qātīya ana damiqtim hadîš naplisma damqātuʾa liššakna šaptukka ina pîka ellam ša lā nakāri ibi arāku ūmīya qibi littūtim mimmû ēteppušu likūnma gadu ullû libūrma lalâšu lušbu ina qibītika kitti ša lā šupêlam ai īši nakiri mugalliti ai aršâ
