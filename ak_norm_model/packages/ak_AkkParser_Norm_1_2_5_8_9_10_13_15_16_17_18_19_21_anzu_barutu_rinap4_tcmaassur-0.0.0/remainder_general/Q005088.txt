cmawro/cmawr2/Q005088
 ÉN šurbû x ūmu lā anīḫu x Adad šurbû x ūmu lā anīḫu qardu x x x šākin upê ina qereb šamê bēl abūbi kaškaššu gitmālu ezzu allallu šamru lā nēʾî irtīšu bēl tamḫāri Adad kaškaššu gitmālu šamru lā nēʾû lāʾiṭ muqtablu mugerri ašṭūti šāgiš gašrūti sāʾidi muštarḫi muḫalliq ṣenni muballû raggi muštezzib raddūti x rāḫiṣ tamerti x x x x mūdê danni qardammē išgiš Adad x napišti nišī x aš x tu-x x x x ilū rabûtu ṣabtū abbūta maḫarka x kullat ilī ša šamê u erṣeti ana qibītīka ūtaqqû ilū Igigi x muštayyû ašrāt tašiltīka Anu šarru šūt elâti u šaplâti ibni bēlūtka x x--ka abi ilī Ellil Ea šar apsî nēmeqi išrukka Ninmaḫ bānât ilī šalummata uḫallipka Kutušar ušmalla gattaka namurrata puluḫta ina Ekur bīt šīmāti šaqâ rēšāka bēlu rēmēnû ina ilī x ibšâku uznāya maḫarka utnēn šapalka akmis rēmanni-ma bēlu šime teslītī ḫulliq ayyābīya ṭurud lemnūtīya ay iṭḫûni kišpū ruḫû rusû upšāšû lemnūtu kīniš naplisanni-ma qibi dumqīya ilī u ištarī sullima ittīya aggu libbaka linūḫa lippašra kabattaka salīma šukna ilī lirēmanni ištarī liršâ rēma ina šumi šisânni-ma lutaʾʾid ilūtka narbîka lušāpi dalīlīka ludlul  KA.INIM.MA šuʾillakki Adad  DÙ.DÙ.BI enūma Adad ina qereb šamê rigimšu ittanandû ūra tašabbiṭ mê ellūti tasallaḫ nignak burāši ina pēnti ašāgi tasarraq šuʾillakka taraššī-ma šemât 
