aemw/amarna/P270914
ana šarri bēliya ilāniya ŠamašORŠapšuORŠimige-ya umma Abi-Milki ardika 7 u 7 ana šēpēt šarri bēliya amqut anāku epru ištu šupāli šīnī šarri bēliya bēlī šamšu ša ittaṣṣi ina muhhi māti mātāti ina ūmi u ūmimma kīma šimat šamši abušu damqu ša iballiṭ ina šēhišu ṭābi u isahhur ina ṣapānišu ša ittaṣṣab gabbi māti ina pašāhi ina dunni imitti hapši ša iddin rigmašu ina samê kīma AdduORBaʿluORTeššub u tirgub gabbi māti ištu rigmišu annû išpur ardu ana bēlišu enūma išme mār šipri damqa ša šarri ša ikaššad ana ardišu u šēhu ṭābu ša ittaṣṣi ištu pî šarri bēliya ana ardišu u isahhur šēhušu lām kašād amīl šipri šarri bēliya lā isahhur šēhu issakir pî appiya amur inanna enūma ittaṣi šēhu šarri ana muhhiya u hadyātī magal u arwew ina ūmi u ūmimma aššum hadiyātī lā tīšir erṣetu enūma išme mār šipri damqa ša ištu bēliya u gabbi māti palhat ištu pāni bēliya enūma išme šēhu ṭābu u mār šipri damqu ša ikaššadanni enūma iqbi šarru bēliya kūnā ana pāni ṣābī rabî u iqbi ardu ana bēlišu yā yā yā ana muhhi gabīdiya muhhi ṣūriya ubbal amāta šarri bēliya ša išme ana šarri bēlišu u urradšu ina ašrānišu u ittaṣṣi šamšu ina muhhišu u isahhur šēhu ṭābu ištu pî bēlišu u lā išteme amāta šarri bēlišu halqat ālšu haliq bītšu yānu šumšu ina gabbi māti ina dārīti amur arda ša išme ana bēlišu šulmu ālšu šulmu bītšu šumšu ana dārīti attā šamšu ša ittaṣṣi ina muhhiya u dūrī siparri ša izqupū ana šâšu u aššum imitti šarri bēliya dannati nuhtī baṭiʾtī annû iqbi ana šamši abi šarri bēliya matimi immur pānī šarri bēliya u anumma ananṣur Ṣurri āla rabītu ana šarri bēliya adi iwaṣṣi imitti šarri dannatu ina muhhiya ana nadān mê ana šutâya u iṣṣī ana šuhhuniya šanītam Zimredda šar Ṣiduna išpur ina ūmi u ūmimma ana amīli arni Aziri mār ʿAbdi-Ašratu aššum gabbi amāta ša išteme ištu māt Miṣri anumma išpur ana bēliya u damiq enūma īde
