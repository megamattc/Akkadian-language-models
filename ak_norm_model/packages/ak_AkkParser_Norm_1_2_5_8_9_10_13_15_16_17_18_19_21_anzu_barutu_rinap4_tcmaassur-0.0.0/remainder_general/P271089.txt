aemw/amarna/P271089
ana šarri bēliya ŠamašORŠapšuORŠimige-ya qibima umma IR₃-Heba ardikama ana 2 šēpēt šarri bēliya sebʾettān u sebʾettān amqutmi amur šarri bēliya šakan šumšu ana mūṣi šamši u erbi šamši hanpa ša ihnupū ana muhhiya amur anāku lā haziānu uʾeʾu ana šarri bēliya amur anāku rūʾi šarri u ūbil bilat šarri anāku yānummi abī yānummi ummiya zurūh šarri dannatu šaknanni ina bīt abiya x kašad ana muhhiya x nadnātī 10 ardī ana qātišu Šuta rābiṣ šarri kašad ana muhhiya 21 ṣuharāti 80 asīrī nadnātī ana qāti Šuta qīšat šarri bēliya limlikmi šarri ana mātišu halqat māt šarri gabbaša ṣabatani nukurtu ana yâši adi šadî Šeri adi Ginti-Kirmil šalmu ana gabbi haziānūti u nukurtu ana yâši epšātī enūma habiri u lā ammar 2 īnī šarri bēliya kī nukurtu ana muhhiya šaknātī enūma eleppi ina libbi tâmti qāt zurūh šarri dannatu tileqqe māt Nahrima u māt Kašši u inanna ālān šarri tileqeʾū habirū yānummi 1 haziānu ana šarri bēliya halqu gabbu amur Turbazu dīka dēka ina abul Silu qāl šarru amur Zimredda Lakisi iggiʾūšu ardū epšū ana habirī Yaptih-Haddu dīka dēka ina abul Silu qāl šarru ammīni lā išʾalšunu šarru u liskin šarru ana mātišu u liddin šarru pānīšu u lūṣimi ṣābū piṭṭāti ana mātišu u šumma yānummi ṣābī piṭṭātu ina šatti annīti halqat abadat gabbi mātāt šarri bēliya lā iqabbiʾū ana pāni šarri bēliya enūma halqat māt šarri bēliya u halqu gabbi haziānūti šumma yānummi ṣābī piṭṭātu ina šatti annīti lumaššer šarru rābiṣa u lilqeʾanni ana kâši adi ahhī u nimūtu nimūtu itti šarru bēlinu ana ṭupšar šarri bēliya umma IR₃-Heba ardimma ana 2 šēpēti amqutmi šērib awâta banâti ana šarri aradka u māruka anāku
