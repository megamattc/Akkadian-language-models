cmawro/cmawr2/Q005081
šumma amēlu murṣānī maruṣ-ma alaktašu lā parsat x enūma Sîn u Šamaš itti aḫāmiš innammarū-ma purussê māti Anu u Ellil iparrasū ina x x qaqqara tašabbiṭ mê ellūti tasallaḫ šina paṭīrī tukān šina {giš}x tašakkan akalu ellu tarakkassunūti šikaru rēštû ellu tunaqqašunūti tuškên-ma kâm taqabbīšunūti ilūtkunu rabīte ludlul  ušû iṣ pišri šinni pīri taskarinnu mēsu musukkannu x x ešmarû kurkanû kikkirânu anḫullû iṣṣī annûti ina kitê tarakkas ina lēt riksi tašakkan  xx atāʾišu tarmuš imḫur-līm imḫur-ešrā x x elikulla ištēniš ina šikari tamaḫḫaṣ ina lēt riksi tašakkan  šina ṣalmī kaššāpi kaššāpti ša ṭīdi teppuš šumšunu ina naglab šumēlīšunu tašaṭṭar-ma ana maḫar Sîn u Šamaš tušzāssunūti ina muḫḫi ṣalmī šunūti izzâz-ma kīam iqabbi  Sîn nūr šamê u erṣeti munammir uklu Šamaš šar šamê u erṣeti Ellil ilī mušīm šīmāti ilū gašrūtu ša ina qereb šamê ellūti izzīzū ina ašru šipṭi iparrasū purussâ ina ūmi annî ana nīš qātīya izizzānim-ma šimâ teslītu kaššāpī u kaššāptī ša kišpī ruḫê rusê upšāšê lemnūti ša amēlūti īpušūninni ṣalmīšunu ēpuš ina maḫrīkunu elīšunu azzīz dīnī dīnā purussâya pursā ina qibītīkunu ṣīrtu ša lā uttakkaru u annīkunu kīni ša lā innennû kišpīšunu ruḫêšunu rusûšunu lā ṭābūti šunu ana muḫḫīšunu litūrū-ma šunūti liṣbatūšunūti ilu šarru kabtu u rubû lisbusū elīšunu anāku aradkunu lubluṭ lušlim-ma dalīlīkunu ludlul  šalāšīšu imannū-ma ṣalam kaššāpi kaššāpti ina šēpīšu isêr mê ina muḫḫīšunu irammuk qēm kasî isarraqšunūti egubbâ nignakka gizillâ ūtallal ana riksi tuqarrabšu-ma kīam tušadbabšu  ilū rabûtu ilitti Ani ša napḫar šamê u erṣeti attunu asḫurkunūši ešēʾkunūši ša lā dumqa īpuša tīdâ ša kišpī ruḫê rusê upšāšê lemnūti īpuša amāt lemutti isḫura išēʾa ila u ištara uzannû ittīya maḫarkunu azzīz arkīkunu allak  xkunu šaknū lumnīya lipsusū eklētīya linammirū ešâtīya lizakkū-ma dalīlīkunu ludlul  iṣṣī riksi ina kišādīšu tašakkan šammī ina šikari išattī-ma adi ūm balṭu kīma Šamaš namir dābib ittīšu kīttu idabbub purussêšu u dīnšu x x ilšu ištaršu ittīšu isallimū ubān damiqti arkīšu ittarraṣ itti bārî u šāʾili dīnšu ušteššer
