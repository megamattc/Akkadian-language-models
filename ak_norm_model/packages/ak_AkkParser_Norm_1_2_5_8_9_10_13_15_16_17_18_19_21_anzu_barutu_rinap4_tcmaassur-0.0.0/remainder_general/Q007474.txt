cmawro/cmawr3/Q007474
EN₂ Ea Šamaš u Marduk ilū rabûtu ilū mālikū ṣīrūtu mukinnū māḫāzī arna lā īdû ša ēpušu anāku mašâku egûtī-ma ḫiṭītī ul ḫassāku siḫilti ṣillâti elâti ina libbīya murṣu tānēḫu ašaddad ūmišam-ma ša abīya u ummīya ḫiṭâtīšunu ul amrāku ittūḫū anāku manāḫtašunu aktalda ultu eṭûti uzamma nūr Šamaš dayyāni pašuqtu ša murṣu ištaknu ina zumrīya iṭḫûnim-ma māḫiru uzzu pušqu ḫīṭu kišpūšunu upīš kaššāpi u kaššāpti māmīt abi u ummi aḫi aḫāti ibri tappê rūʾi itbāri ša attaṭṭalu ina sūqi ātammaru ina aḫâti šēd lemutti eṭemmu ḫurbāšu murṣu diʾu dilipti qūlu kūru nissatu niziqti našparāt zikurudê mūša u urra x tānēḫi x itti mê ša zumrīya ana zumrīya ay iqribūni ay iṭḫûni ina qibītīkunu ša balāṭi u annīkunu kīni ša lā innennû lissû kišpū ša zumrīya ilū namrūtu ina ṣīt pîkunu kīni ša lā innennû arnūʾa liptaṭṭirū ḫiṭâtūʾa liptassisā gillātūʾa limmašâ māmâtūʾa liptašširā murṣūʾa lītakkišū ina qibītīkunu ṣīrtu ša lā uttakkaru ina annīkunu kīni ša lā innennû dalīlīkunu ludlul ēkal Aššur-bāni-apli šar Māt-Aššur ša Nabû Tašmētu uznu rapaštu ušaklilūšu urappišū ḫasissu ša nēmeqi Ea urappiš-ma kullat tupšarrūtu iḫsusu karassu ana tamrirtīšu šaṭir ibri qereb ēkallīšu ukīn
