aemw/amarna/P271021
Rib-Addi iqbi ana šarri bēliya ŠamašORŠapšuORŠimige mātāti ana šupāli šēpī šarri bēliya sebʾettān u sebʾettān maqtātī aštappar aštanni ana ṣābī maṣṣarti u lā tuddanū u lā yišme šarru bēlī awâte ardišu u iwaššir mār šipriya ana bīti ēkalli u yatūr rīqūtam yānu ṣābī maṣṣarta ana šâšu u tīmurū amīlū āliya inūma lā nadin kaspu tišlahū ana yâši kīma hazannī ahhīya u tinaʾʾiṣūni šanītam anākume alkātī ana maharri Hammu-niri u ahiya ṣehru ištu yâti inakkarmi Gubla ana nadāni āli ana mārī ʿAbdi-Aširti inūma yīmur ahiya inūma aṣi mār šipriya rīqammi yānu ṣābī maṣṣarta ittišu u yanʾaṣni u kīnanna yīpuš arna u yuṭarridni ištu āli ul yaqūlmi šarru bēlī ana ipšī kalbi annû anumma anāku lā elaʾʾûmi irēba ana mātāt Miṣri šibāti u murṣu dannu ana šīr ramāniya u īdemi šarru bēlī inūma ilān Gubla qadišū u murṣu magal u hēṭī epšātī ana ilāni kīnanna lā irrebu ana mahar šarri bēliya u anumma māriya arad šarri bēliya ušširtī ana mahar šarri bēliya u yišme šarru awâte ardišu u yaddina šarru bēlī ṣābī piṭṭāta u tiṣbatū Gubli u lā tirrebumi ṣābū šārātu u mārū ʿAbdi-Aširti ana libbiši ū timtaṭi ṣābū piṭṭāt šarri bēliya ana laqîši amur maʾdū amīlū rāʾimūya ana libbi āli ṣehru šārūtu ana libbiši aṣimi ṣābū piṭṭātu u šamû ana ūmi kašādiši u tārat ālu ana šarri bēliya u yīde bēlī inūma elišu amūtu inūma anāku ana āli anaṣṣarši ana bēliya u tariṣ libbī eli šarri bēliya lā nadinmi āla ana mārī ʿAbdi-Ašrati kīnanna inakkarmi ahiya āla ana nadāniši ana mārī ʿAbdi-Ašrati ul yaqūlmi šarru bēlī ištu āli šumma magal mād kaspu hurāṣu ana libbiši ana bīt ilāniši mād mimmû šumma yiṣbatuši šarru bēlī kīma yīpušu ana ardišu yīpuš u yaddina āla puruzīši ana ašābiya anumma ana mahar Hammu-niri ibaššâtī inūma nakarrat ālu ālānu puruzīši nakrū palhātu mārī ʿAbdi-Ašrati inūma alkātī ana mahar Hammu-niri aššum mārī ʿAbdi-Aširti inūma dannū eliya u yānu šāri pî pî šarri ana yâši u qibītī ana bēliya amur Gubli ālu šina mād mim šarri ana libbiši maršīte abbūtinu pānānu šumma qāl šarru ana āli gabbi ālāni māt Kinahni yānu ana šâšu lā yaqūl šarru ana ipši annû anumma aradka māriya ušširtī ana mahar šarri bēliya u yušširaššu hamitta šarru qadu ṣābī tilqû āla šumma šarru bēlī yihnanunī u yuterruni ana āli u anaṣṣarši kī pāna ana šarri bēliya šumma lā yuterruni šarru bēlī ana libbiši u yaddina āla ištu puruzīši ana ašābiya kīma yīpušu šarru ana ardišu yīpušu u lā īziba x Hammu-niri x adi mati izzizza ittišu u yišme šarru bēlī awâte ardišu kīma arhiš u yuššira ṣābī kīma hamuttiš u tilqû āla lā yaqūlmi šarru bēlī ana ipši marṣi annû ša yūpašmi ana mātāt šarri bēliya u yarhiša šarru bēlī ṣābī piṭṭāta u tiṣbatū āla kīma arhiš inūma qabīmi ana pāni šarri ana āli ālumi dannatu lā dannat ana pāni ṣābī šarri bēliya
