cmawro/cmawr3/Q007426
ana šupšuqti šupšuri sinništu lā mušēšertu itti rībi ša šamši taparras ina maški gallābūs teppušī-ma ina naštuqa eššetu ina kišādīšu tašakkan erû uqnû AŠ zikari šadânu ṣābitu u zibītu ina sāmūtu tašakkak šalāšat lippī ina tabarri talappap ina qāt imittīšu tašakkan u akalu kurītu immeri adi šīrīšu šina qa zērī ittī tanamdissu ina rēšīšu ibâtu ina šēri lāma šamšu napāḫu ultu muḫḫi igāri tušaqallalšu illak-ma ina ašar parsu ina muḫḫi ḫarrāni pariktu akalī šīru u zēru tašakkan-ma nabû ittannūnu lā nabû indaḫarūʾinni ḫamšīšu iqabbi ēmâ iqtabû ṣubāssu išaḫḫaṭ-ma mê turammakšu itebbē-ma ṣubāssu šanû illabbaš u lēssu ana kutallīšu ul inandi ana nāri illak-ma ana nāri urrad mê ana muqqalpītu šalāšīšu ibbak u šipta ana muḫḫīšu tamannu ÉN nāru ešrētu šūšurū mûka muḫranni-ma arnu šērtu gillat ḫiṭītu lumnu mēneštu ša zumrīya itti mêka ana qiddatu tabal nārātu limlâ agammu liṭēpi adappāta lišēṣâ rikis lumnīya nāru ešrētu šūšurū mûka šūširanni-ma dalīlīka ludlul šiptu ul yattun šipat Ea u Asalluḫi šipat Damu u Gula šipat Ningirima bēlet šipti tê ÉN  šalāšīšu taqabbi uḫūla tanamdissu u šipta ana muḫḫīšu tamannu  ÉN uḫūlu uḫūlu Sîn īrīka Šamaš urabbīka Addâ ina urpēti mê ištaqīka īteriška-ma amtesu qātāya ša kaššāp īpušu uštaḫḫit ša kaššāptu īpušu uštaḫḫit ša ēpiš īpušu uštaḫḫit ša ēpištu īpušu uštaḫḫit ša muštēpišu īpušu uštaḫḫit kaššāpu u kaššāptu ēpišu u ēpištu pīkunu lū ittûm-ma lū endētunu igār tê ÉN  ultu nāri illâm-ma ana muḫḫi atūn paḫāri illak-ma atūnu iḫaṣṣin-ma kīam iqabbi atūnu elletu mārat Ani rabītu ša ina libbīšu nanḫuzat išāt qabli ina libbīšu Girra qardu irmû šubassu šalmāti-ma udêka šalmū šat ana šat tamallê u tariqqa u anāku errē-ma ša ina libbīya ul ušallam šalmānūtka binnim-ma lā šalmānūta-ma liqê udû šalmū ultu libbīka lā illâ anāku ša ina libbīya lišlim-ma nēmelšu lūmur ina bīt ašbāk pānī lū maḫrat tê ÉN  ana kirî urrad-ma gišimmara iḫaṣṣin-ma gišimmaru māḫirat kal šāri muḫranni-ma arnu šērtu gillat ḫiṭīti u anāku ina bīt ašbāk ūʾa ayya lā ṣalāla diʾu diliptu ṣīt šerra ardi u amti mala bašû ina ṣērīya ay imūt lāʾī tēnû itâri u šī qerbet-ma ūda lā maḫrat ašar ḫarpu uppul tušabšu ašar uppul tušabšu ḫarpu iṣṣi napṣu inbī tušaršu iṣṣi lā nāšû tušaršu inbī lā ṭūb libbi lā ṭūb šīri u ḫāmū ilīya u ištarīya ša ina lā edê ātammaru ukabbisu ul īde muḫur muḫuranni-ma dalīlīka ludlul tê ÉN  ÉN Šamaš attā-ma ša kališ kibrāt unammaru ša eliš u šapliš bēlšunu attā-ma ša ēpiš u ēpištu dīnišunu taparras ša kaššāp u kaššāptu purussêšunu tašakkan ša ḫēbil u ḫēbilti arnūšunu tuqatta ubeʾʾâkka lā mušallintu ša endet arnu ša ēpiš u ēpištu ukallûšu u qūlu ša kaššāp u kaššāptu ušazbalūš biltu ša šerrī ulladu-ma x x lā urabbû šerrīšu-ma lā urappašu kimissu x x lā ippallasu kimissu abi u bānta x x attā-ma Šamaš ša kališ kibrāt unammaru ša sinništu x epuš dīnšu ša kaššāp u kaššāptu x x x x x x x x x x x šerri ulladu x  ÉN Ea attā-ma bānû kalāmu ša kullat nišī bānûšunu attā-ma ubeʾʾâkka sinništu lā mušallimtu ša endet arnu ana apsî ana maḫarka x x sinništu epuš dīnišu-ma puṭru arnušu gillassu šēressu u billassu nārātu liššâ agamma liṭēpi adappāta lišēṣâ rikis lumnīšu arnu ēpiš ēpištu kaššāp kaššāptu imidda ana sinništu šūzubu puṭru ina zumrīšu lurabbi šerrī lurappiš kimmissu dalīlīka lidlul tê ÉN  ana sinništi x x x riqqī u qēma tasarraq immera taṭabbaḫ-ma ina šēri 2.TA.AM₃ akalī ina sūq-erbetti išakkan u ina birīt sūq-erbetti kurīt immeri u akalu išakkan-ma naqbīta annīta iqabbi  našû-ma amtaḫar našâku-ma limḫurūʾinni šalāšīšu šiptu annītu iqabbi u šalāšīšu akalī išakkan lēssu ana kutallīšu ul inamdi  ḫamṣirta tadâk-ma x erēni ina qātīšu tušaṣbassi ballukka qaqqassu tarakkas-ma ina pušikki takarrik ina sūq-erbetti išakkan naqbīta annītu iqabbi našû-ma amtaḫar našâku-ma limḫurūʾinni iqabbī-ma sūq ītiqu lā ittiq  annâ u annâ ina lapāt šamê īteneppuš-ma ina sūq-erbetti išakkan-ma naqbītu annītu iqabbi našû-ma amtaḫar našâku-ma limḫurūʾinni iqabbī-ma sūq ītiqu lā ittiq  atānu arītu tušzāz-ma uṭṭata sinništu ina upnīšu inaššī-ma šupāl atāni arīti iḫallum-ma atāna šalāšīšu ušakkal-ma naqbīta annīta ana atāni iqabbi ša libbīki limūt-ma ša libbīya libluṭ šalāšīšu ina šupāl atāni iḫallup u šalāšīšu uṭṭata atāna ušašša ṣabbar šegušši ina sūq-erbetti tašakkan-ma ina apti tallal-ma arītu adi alādi ulappat-ma ina ūm ḫīlīša ṣeḫertu iṭên-ma ina mê ḫīlīša ilaššuš-ma ṣalam zikari ippuš u ṣalam sinništi ippuš adi mišil mūši ina bīti terruba ina mišil mūši ana sūqi tanaddi lū ana ḫarrāni ušamqatūššu x x x x x--ma ana bītīšu terrub šalāšat nēpeša gabari Kār-Bēl-mātāti  kīma labirīša šaṭer-ma bari tuppi Anu-ikṣur bukur Šamaš-iddina liblibbi Šangû-Ninurta pāliḫ Anu u Antu lā itabballa lū ina mērešti lā ušamʾaš
