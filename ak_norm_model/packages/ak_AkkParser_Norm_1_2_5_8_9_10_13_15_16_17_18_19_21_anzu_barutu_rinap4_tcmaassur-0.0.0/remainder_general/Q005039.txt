cmawro/cmawr2/Q005039
 šumma amēlu ginâ šūdur urra u mūši inanziq ṣīssu sadrat išdiḫ paris karṣīšu ikkalū dābibšu ittīšu kīttu lā idabbub ubān lemutti arkīšu tarṣat ina ēkallīšu lā maḫrāšu šunātūšu lemnā ina šuttīšu mītūti ītanammar ḫīpi libbi šakinšu šutti immaru lā iṣabbat ina šuttīšu kīma ša itti sinništi uštaḫḫû A.RI.A-šu iṣarrurū šibsāt ili u ištari elīšu baši ilu u ištaru ittīšu zenû itti bārî u šāʾili dīnšu u purussûšu lā iššer qabû u lā šemû iššakkanšu eli āmirīšu maruṣ našparû ekissu āmiršu ana amārīšu lā ḫadi inaddin-ma lā innaddinšu ana purussêšu parāsi dīnšu ana šutēšuru  DÙ.DÙ.BI aban rēmi ḫilibû sāmtu ašnugallu pappardilû ayyartu girimḫilibû nibu kaspu ḫurāṣu atbāru erû zikaru 12 abnū šumma amēlu ilšu ištaršu ittīšu kamlū āmiršu nekelmūšu u dābib ittīšu kīttu lā idabbub uṣammar-ma lā ikaššad ana amēli šuāti lā nakrū salmū šumma zīr ūm 4.KAM ša Abi epussu ana pašāri abnī annûti ina qê kitê tašakkak ina qablīšunu tarmuš imḫur-līm imḫur-ešrā elikulla bukānu amēlānu imbuʾ tâmti bīnu erēnu tišīt šammī annûti ina šipāti talammi ina maški tašappi itti abnī tašakkak šammī annûti ina birīt abnī talappap ina kišādīšu tašakkan-ma  egerrûšu iššer šunātūšu damqā qabû u šemû iššakkanšu ilšu u ištaršu ittīšu salmū ubān damiqti arkīšu ittarraṣ inaddin-ma maʾdiš innaddinšu eli āmirīšu ṭāb dābibi ittīšu kītti idabbub našparû iššeršu  šumma amēlu ginâ šūdur ŠU.BI.AŠ.ÀM amēlu šū kišpī epšūš itti ili u ištari šuzzur ilu u ištaru teslīssu leqê aktam dadānu sīkti taskarinni ina maški tašappi ina kišādīšu tašakkan-ma urra u mūšu niziqtu ul iṭeḫḫēšu išdiḫu irašši ēdiš adi šinîšu arḫiš immar ubān damiqti arkīšu ittarraṣ ina ēkallīšu immangar šunātu lemnētu idātu ittātu damqā ana salīm ili u ištari inneššer itti bārî u šāʾili dīnšu u purussûšu ušteššer kišpī ruḫû rusû upšāšû lemnūtu ul iṭeḫḫûšu  šumma amēlu bēl lemutti irši bēl amātīšu zīra dibalâ zikurudâ kadabbedâ epīšī lemnūti isḫuršu ina maḫar ili šarri kabti u rubê šuškun ginâ šūdur urra u mūša inanziq ṣītu sadrassu karṣīšu ikkalū amâtūšu uštanannû išdiḫšu paris ina ēkallīšu lā maḫrāšu šunātūšu pardā ina šunātīšu mītūti idaggal ubān lemutti arkīšu tarṣat īnu lemuttu irteneddīšu dīna ītanaddar itti bārî u šāʾili dīnšu u purussûšu lā šurši amēlu šū qāt amēlūti kimilti Marduk irteneddûšu ilu šarru kabtu u rubû ittīšu ana sullumi eli bēl amātīšu ana ušuzzi  tarmuš imḫur-līm ḫulāla ina maški šammi ṣerri kurkanâ šubâ ina maški MAŠ.TAB.BA ašqulāla ṣurra namra ina maški imḫur-līm imbuʾ tâmti aban bālti ina maški elkulla šamma peṣâ sābu ina maški elikulla erēna ṣurra ṣalma ina maški sīḫa barīrāta mūṣa ina maški  sāmtu uqnû ṣurru arqu mekku egizangû pappardilû papparminû aban lamassi šimbizidû ašpû šadânu ṣābitu turminû abašmû 13 abnū šumma amēlu bēl lemutti irši abnī u mêlī ina qê kitê tašakkak egubbâ tukān abnī u mêlī tullal abnī ana maḫar Enzi tašakkan nignak atāʾiši tašakkan šikara tanaqqi ÉN ušanni namirtu aggu libbaki linūḫ kabattaki lippašra Gula bēltu ṣīrtu bānât tenēšēti nādinat isqi kurummāti u nindabê attī-ma ina dīnīya izizzīm-ma ina dīnīki išarūtu lullik aššu kišpī ruḫê rusê upšāšê lemnūti ša bēl dabābīya epšētūšu lemnētu kīma gišparri libbalkitūšu-ma ana muḫḫīšu u lānīšu lillik anāku aradka šūnuḫu lubluṭ narbîka lušāpi dalīlīki ludlul tê ÉN  engisû x šipta annīta šalāšīšu ana muḫḫi abnī u mêlī tamannū-ma ina kišādīšu tašakkan  atāʾišu kurkanû imḫur-ešrā tarmuš nīnû ištēniš tasâk ina šaman erēni šaman šurmēni šaman burāši šamni ṭābi šīrīšu tapaššaš  ÉN attanallak ebbiš namriš x ina qibīt Marduk ilīya KIMIN ina qibīt Marduk šar ilī attanallak ebbiš namriš ina qibīt ilīya u ištarīya attanallak ebbiš namriš ina qibīt il alīya u ištar alīya attanallak ebbiš namriš ūmu namru linammiranni yâši lislimū ittīya ilu šarru kabtu rubû u amēlu līmurūʾinni-ma liḫdû pānīšunu limmir kabattašunu-ma libbašunu liḫdunu ša ana lemutti ikpudūnu yâši ša amāt lemuttīya iqbûnu yâši tê ÉN  šipta annīta šalāšīšu ana muḫḫi x x x tamannu amēla lā ella lā ilappat x x tašakkak ina kišādīšu tašakkan-ma x x  šumma amēlu bēl dabābi x ana pašāri ša x x ilu šarru kabtu rubû ittīšu x  DÙ.DÙ.BI ina ūmi magri nignak burāši tašakkan x qīšta ana mašmašši taqâšu x x  ÉN Šamaš ilu ellu muštēšer elâti u šaplâti pāqid ilī mumaddu baʾūlāti bēl mātāti dāʾin dīni ša šamê u erṣeti napḫar mātāti x x tuštēšer bēl gimri mūdû ṣīru bēl napḫari Šamaš attā-ma eninni Šamaš qīšta ana mašmašši ardīki ina maḫrīki aqīš bēl dabābīya u bēlet dabābīya lislimū ittīya ša lemuttī iqbû liqbi damiqtī ilu šarru kabtu u rubû lislimū ittīya dayyānu lizzīz ana rēṣūtīya purussāya ana damiqti lipparis ekdūtīya kīma qaqqari lukabbis šipta annīta šalāšīšu tamannū-ma  arki annî uqnû parzillu ašnugallu abašmû aban lamassi alallu pallišu sebet abnī annûti ina qê kitê tašakkak iṣ pišri imḫur-līm bīnu ina birīšunu talappap ina kišādīšu tašakkan  mê kaṣûtu laḫanna tumallī-ma ina qātīšu inašši sebe uṭṭet kaspa sebe uṭṭet ḫurāṣa tašakkan-ma ana Šamaš taqâšu u kīam taqabbi  ÉN Šamaš bēl dīni dīn dīnī purussâya purus bēl dabābīya u bēlet dabābīya lislimū ittīya ša amāt lemuttīya iqbû liqbi damiqtī mû kaṣûtu lineḫḫū libbašu ilū ša māti likrubūka annâ taqabbī-ma tuškên  ašpû ša uskara kullumu sāmtu uqnû pappardilû ayyartu zibtu šadânu ṣābitu šubû seḫru marḫallu engisû egizangû īn-nūni kaspu ḫurāṣu billu 15 aban kipdī bēl amātīšu šuddî zikurudâ pašāri  šumma kipdī bēl amātīšu ana šuddî Gula itti amēli sullumi qan-šalāli atāʾiša niba ina maški abnī u mêli ina qê kitê tašakkak ina kišādīšu tašakkan-ma   ana amēli upīš sinništīšu lā kašādīšu arnī abi u ummi lā ṭeḫêšu tiskur lipi errê ina maški ana KIMIN zēr bīni lipi errê ina maški  ana amēli bēl dabābīšu suḫḫurim-ma elīšu lā ušuzzu elikullu tarmuš imḫur-līm ḫarmunu amēlānu ruʾtītu kibrītu imbuʾ tâmti ina maški  ana amēli bēl dabābīšu kadabbedâ šuršî-ma ina dīnīšu elīšu ušuzzu qaqqad erî kappi erî šārat nēši ina maški  ašpû uqnû šubû muššaru pappardilû zagindurû ašgigû sebet abnū šumma amēlu ilšu u ištaršu ītanarrar  šumma amēlu ilšu u ištaršu sarrātu u arrātu idabbub kišpī epšūšu itti ilīšu u ištarīšu šuzzur ilu u ištaru teslīt amēli leqê aktam sīkti taskarinni ina maški itti abnī ina qê kitê tašakkak ina kišādīšu tašakkan  ana kabti damiqti šuršê aban râmi ina maški ana x atalluki šammu ṣalmu šammu peṣû atāʾišu ina maški  parzillu šubû ayyartu ša sebet tikpūša šalāšat abnū šumma amēlu qerbūšu ittenenbiṭū rēš libbīšu ikkalšu libbašu iṣṣanabbassu u kišpī pašāri ina qê kitê tašakkak ina kišādīšu tašakkan  egizangû engisû uqnû ṣurru ṣalmu erbet abnū šumma amēlu pûšu izannun kī naḫiš iqabbûšu īnī išeppitūš ubānu itarraṣūš  ašgigû ḫulālu šina abnū arrat ana turru  turminû aban šupšuqti engisû šalāšat abnū ḫaliq amēli lā ḫalāqi u riḫiṣ nakri ana amēli lā ṭeḫê 
