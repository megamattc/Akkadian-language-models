ribo/babylon6/Q003362
ana {d}iš-tar bēlti šur-bu-ti etellet šamê u erṣetim qaritti ilī šaruhti {d}INANNA Uruk rubāti ṣīrti lēqâti paraṣ Anūtu ša rikis têrēti hammat rûmti tizqārti ša ana šarri migriša kēniš ippallasu palâšu ušalbaru išarrakuš danānu u līti šanunkat adnāti šaqûti ilī āšibat e₂-nir-gal₂-an-na ša qereb e₂-an-na bēlet Uruk bēlti rabīti bēltišu Aššur-ahu-iddina šarru rabû šarru dannu šar kiššati šar KUR-aš-šur{KI} šar kibrāt erbetti šakkanak Babili šar KUR-šu-me-ri u URI{KI} tiriṣ qātī Aššur itût kūn libbi Enlil nibīt Marduk migir Irnini ša ultu ṣeherišu ana Aššur {d}a-nim Enlil Ea Sin Šamaš {d}IŠKUR Marduk Nabu Nergal u {d}15 ilī rabûti bēlīšu ittakluma nizmatsu ušakšidūš īmuru danānšun ana nuhhu libbi ilūtišunu u nuppuš kabattišunu ṣillašunu dārû itruṣū elišu ina emūq Aššur Bel mār Bel u {d}15 ilī tiklīšu kullat mātāti ibēluma gimir malikū ušaknišu šēpuššu bānû bīt Aššur ēpiš e₂-sag-il₂ u Babili muddiš e₂-an-na mušaklil ešrēti u māhāzū mukīn sat-tuk-ku šarru ša ina ūmē palêšu bēlu rabû Marduk ana Babili salīmu iršû ina e₂-sag-il₂ ēkallišu ir-mu-u₂ šubatsu {d}a-num-GAL-u₂ ana ālišu Der u bītišu e₂-dim-gal-kalam-ma ušēribuma ušēšibu parakka dārâti ilī mātāti ša ana KUR-aš-šur{KI} ihīšūni šukuttašunu uddišma ultu qereb KUR-aš-šur{KI} ana ašrišunu utēršunūtima ukīn isquššun rubû enqu it-pe-šu hāsis kal šipri ša ina māhāzū rabûti simāti ištakkanu uštēširu šuluhha mār Sin-ahhe-eriba šar kiššati šar KUR-aš-šur{KI} mār Šarru-ukin šar KUR-aš-šur{KI} šakkanak Babili šar KUR-šu-me-ru u URI{KI} līplīpi dārû ša Bel-bani mār Adasi šar KUR-aš-šur{KI} perʾi Baltil šūquru zēr šarrūtu kisitti ṣâti inūma e₂-an-na bīt Anūtu narām {d}15 bēltiya ša šar mahar īpušu labāriš illikma iqūpū E₂.GAR₈.MEŠ-šu₂ ašrātišu aš₂-te-eʾ-e maqittašu assuh temmēnšu uṣabbima kīma simātišu la-bi-ra-a-ti ina šipir Kulla arṣip ušaklil kīma šadî rēšīšu ulli {d}15 bēlti šur-bu-ti šipir šuātu hadîš lippalisma amāt damiqtiya liššakin šaptušša muhhi kullat nakirī lišamrir kakkīya matīma ina ahrât ūmē rubû arkû ša ina ūmē palêšu šipir šuātu innahuma maqitti iraššû ašrātišu liš-te-eʾ-e maqittašu likšir mušarû šiṭir šumiya šamnu lipšuš nīqa liqqi ina ašrišu liškun ikribīšu DINGIR.MEŠ išemmû urrak ūmē urappaš kimtī ša mušarû šiṭir šumiya ina šipir nikilti ibbatu lū ašaršu unakkaru {d}iš-tar bēlti rabīti aggiš likkilmešuma šumšu zēršu ina naphar mātāti lihalliq
