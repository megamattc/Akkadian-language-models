cmawro/cmawr2/Q005070
šumma amēlu x iṣbassu x iṣbassu šudingirrakku iṣbassu šuʾinannakku iṣbassu x iṣbassu x kalāma šupšuḫi  ina Abi enūma Anunnaki innešširū ṣalam Gilgāmeš teppuš ḫupâ saḫḫara mammi ḫurāṣi ṣubāta ruššâ nēbeḫa qīšta tanaddinšu mammi ḫurāṣi ša qaqqadīšu tašaddad ina qaqqadīšu tarakkassu patar kaspi ina qablīšu tarakkassu ṭurri ḫurāṣi taṭammī-ma ina kišādīšu tašakkanšu šemer ḫurāṣi ša ištēn šiqil ina qātīšu u šēpīšu tašakkanšu makur erēni gišal šurmēni taqâssu ina šēri ana kullati sebe uṭṭat kaspa sebe uṭṭat ḫurāṣa tanaddī-ma kullatu bānât ili u amēli tamannu kullatu bānât ili u amēli attī-ma kaspukki annûtu šaknū addin ûrtu nadnūki kullatu kasapki maḫrāti kasapki leqâti ṣubātki tariṣ kīma mêki māḫiru lā īšû libbaki rapšu itti mêki urîšu itti mêki liqîšu itti mêki liṭṭarid ana maḫrīki suḫḫirīšu ana maḫrīki terrīšu liqîšu-ma linnasiḫ liṭṭarid ana arkīšu ay itūra ay isniqa ay iṭḫâ ay iqriba annâ šalāšīšu tamannū-ma ṭīd kullati takarriṣ ṣalam Namtar teppuš ištēn ammatu lānšu qaqqassu ša nēši qātīšu šēpīšu ša amēlūti tašakkan pānīšu šaršerra tapaššaš ina īn imittīšu kalâ ina šumēlīšu kamma teqqi zumuršu šaršerra tapaššaš ṣalam mimma lemni teppuš ṣubāt ūmakkal naḫlapti ūmakkal tulabbassu simmānâ tuṣaddāšu kasap ipṭirīšu kaspa ḫurāṣa erâ annaka abāra lulâ sāmta uqnâ ḫulāla muššara šārat enzi šipāti šipāti peṣêti šipāti sāmāti uqnâti ina gišrinni tašaqqal-ma tanaddinšu misarra šēnī narūqa nāda tanaddinšu ṣalam kaššāpi u kaššāpti ša ṭīd kullati teppuš šumšunu ina naglab šumēlīšunu tašaṭṭar x naḫlapti amēlūti ana x x x ina ūri x x ūra tašabbiṭ mê ellūti tasallaḫ maḫar Šamaš riksa tarakkas x nignak burāši tašakkan šikar labti tanaqqi niqâ ella tanaqqi imitta ḫimṣa šumê tuṭaḫḫā-ma ana maḫar Šamaš ana x x Anunnaki x ana Gilgāmeš umma taqabbi x tuškên x ana Anunnaki x ana maḫar eṭem kimtīya tašakkan x šikar labti tanaqqi x ana Anunnaki tanaqqi x ṣalam kaššāpi u kaššāpti tanaššī-ma ana maḫar Šamaš šalāšīšu kīam taqabbi  ÉN Šamaš x elâti u šaplâti x attā-ma tadân x ittīya lirraksū litūrūni x nišūtīya u salātīya x x dīna purussâ lirši x x murabbīšu x ēpištī u muštēpištī x mimma lemnu x x--inni x x--inni x nišūtīya x salātīya x ēpištī u muštēpištī x eṭem ummīya x xx--šunūti x x--šunūti x x--ninni x x mê nāri x lu ki x x ha x x x x x x x-x x x-x x kaššāpu u kaššāptu x lissû ina zumrīya kišpūšunu ana Kurnugî šukun pānīšunu x tummâta lā taturra tummâta Gilgāmeš u Šamaš dayyāni šūpî ruššî x  annâ ana maḫar Šamaš tamannu  ÉN Gilgāmeš šarru gitmālu dayyān Anunnaki rubû muštālu rappu ša nišī ḫāʾiṭ kibrāti šatam erṣeti bēl šaplâti dayyānāta-ma kīma ili tabarri tazzâz ina erṣeti tagammar dīna dīnka ul innenni ul immêš amātka tašâl taḫâṭi tadâni tabarri u tušteššer Šamaš šipṭa u purussâ qātukka ipqid šarrī šakkanakkī u rubê maḫarka kamsū tabarri têrētišunu purussêšunu taparras anāku annanna mār annanna ša ilšu annanna ištaršu annannītu ša murṣu imḫuranni-ma dīna ana dâni purussâ ana parāsi maḫarka akmis dīnī dīn purussâya purus usuḫ murṣa ša zumrīya kuššid mimma lemnu ša ana nakās napištīya izzazzu mimma lemnu ša ina zumrīya šīrīya u šerʾānīya bašû ina ūme annê aqrīka ukannīka ušarriḫka ukabbitka upunta elleta asruqka x ṭāba aqqīka niqâ ella x x uqarribka ṣubāta ruššâ nēbeḫa qīšta addinka makur erēni gišal šurmēni aqīška mammi ḫurāṣi šemer ḫurāṣi x mimma lemnu ša ina zumrīya šīrīya šerʾānīya bašû šudingirrakku šuʾinannakku šugidimmakku šunamerimmakku šunamlullukku lilû lilītu ardat-lilî Lamaštu labāṣu aḫḫāzu AN.TA.ŠUB.BA benna Šulak Lugalurra diʾa dilipta asakka murṣa x kišpū ruḫû rusû upšāšû lemnūtu ša ṣabtūninni-ma uḫattû šīrīya iṣbatūni egītī ḫiṭītī ša ilīya u ištarīya iṣbatāni ešâti ša eṭem kimtīya nisūtīya u salātīya x x umellûni x kullumūninni Gilgāmeš bēlī ina qibītīka eṭem kimtīya ša isbusū litūrūni eṭem kimtīya nisūtīya u salātīya x lislimū ittīya x ina purussê li-x x x--šunu uʾa kīma imbari limlû ay izīqa kiṣir libbīšunu lippaṭir lissû kišpū ina zumrīya ana Namtar sukkal erṣeti piqissunūti itti Anunnaki abul erṣeti līrubū-ma ay issaḫrū Ḫubur lībirū-ma ay issaḫrū bābī kamûti līrubū-ma ana elâti ay issaḫrū itti mītūti limmanû itti balṭūti ay ittamnû lissû lirēqū ina zumrīya šūtu iltānu šadû amurru lizīqūni šāršunu ay izīqa ša x x x x kaššāpu u kaššāptu ša attā tīdû-ma anāku lā īdû ša kišpī ruḫê rusê upšāšê lemnūti ēpuša ušēpiša isḫura ušasḫira inanna ṣalam kaššāpi u kaššāpti ēpuš kurummassunu addinšunūti mimma lemnu ša ṭīd kullati ēpuš-ma kispa aksipšu mê aqqīšu ṣubāt ūmakkal ulabbissu qīšta addinšu ipṭirīšu kaspa ḫurāṣa erâ annaka abāra lulâ sāmta uqnâ ḫulāla muššara šārat enzi šipāti šipāti peṣêti šipāti sāmāti u uqnâti ina gišrinni ašqul-ma kaspa ušamḫiršu x ina qibītīka ina zumrīya ḫalqū-ma kaššāpu kaššāptu ša ana lemutti irteneddûninni ṣabassunūti-ma lā tumaššaršunūti ana qāt Namtar sukkal erṣeti piqissunūti Ningišzida guzalê erṣeti rapašti maṣṣartašunu lidannin Bidu idugal erṣeti pānīšunu līdil itti balṭūti linnasḫū itti mītūti limmanû ḫarrān illakū ay itūrūni tummīšunūti-ma ay issaḫrūni napištī maḫarka līrik bulliṭanni-ma dalīlīka ludlul  kīma annâ ana maḫar Gilgāmeš tamtanû maqqītu tanaqqī-ma uškên ana maḫar Anunnaki tuqarrabšu-ma iqabbi  ÉN attunu Anunnaki ilū rabûtu pārisū purussê ana nišī šaplâti dāʾinū dīni ša kala tenēšēte anāku annanna mār annanna aradkunu ša mimma lemnu ḫīranni-ma ḫummânni dummânni u šuʾduranni ilū rabûtu attunu izizzānim-ma dīnī dīnā purussâya pursā mimma lemnu ša ṣabtanni-ma ukkišā ina zumrīya eṭem kimtīya liṣbatūšunūti-ma ay umašširūšunūti ḫuṣṣa ḫīpi libbi ay iškunūni muruṣ zumrīya kaššāpu u kaššāptu limḫurū-ma mimma lemnu ša yâši iššakna kaššāpa kaššāpta ana Kurnugî urâšunūti ana qāt Namtar sukkal erṣeti piqdāšunūti Ningišzida guzalê erṣeti rapašti maṣṣartašunu lidannin Bidu idugal erṣeti rapašti bābšunu līdil ay iṭḫûni ay isniqūni ay iqrubūni ay ikšudūʾinni yâši ina qibītīkunu ṣīrti ša lā uttakkaru u annīkunu kīni ša lā innennû anāku aradkunu lubluṭ lušlim-ma narbîkunu lušāpi dalīlīkunu ludlul  kīma annâ ana maḫar Anunnaki imtanû ana maḫar eṭem kimti kâm iqabbi  ÉN attunu eṭem kimtīya bānû šumīya abīya ab abīya ummīya ummi ummīya aḫīya aḫātīya kimtīya nišūtīya u salātīya mala ina erṣeti ṣallū kispa aksipkunūši mê aqqīkunūši ukannīkunūši ušarriḫkunūši ukabbitkunūši ina ūmi annî maḫar Šamaš Gilgāmeš izizzānim-ma dīnī dīnā purussâya pursā mimma lemnu ša ina zumrīya šīrīya šerʾānīya bašû ana qāt Namtar sukkal erṣeti piqdāni Ningišzida guzalê erṣeti rapašti maṣṣartašunu lidannin Bidu idugal erṣeti bābšunu līdil ṣabtāšu-ma šūridāšu ana Kurnugî anāku aradkunu lubluṭ lušlim-ma aššu upšāšê šumkunu luzkur ana arūtīkunu mê kaṣûti luqqi bulliṭanni-ma dalīlīka ludlul  kīma annâ ana maḫar eṭem kimti imtanû ana maḫar gulgulli kâm iqabbi  ÉN attā eṭemmu lā mammāna-ma ša qēbira u sāqira lā tēšû šumka mamma lā īdû Šamaš murteddû šumka īdû lū zikaru attā ša kīma zikari lū sinništu attī ša kīma sinništi ina maḫar Šamaš Gilgāmeš Anunnaki eṭem kimtīya qīšta maḫrāta kunnâta nadunnû mimma ša aqabbû šimânni lū utukku lemnu lū alû lemnu lū eṭemmu lemnu lū Lamaštu lū labāṣu lū aḫḫāzu lū lilû lū lilītu lū ardat-lilî lū mimma lemnu ša šuma lā nabû ša iṣbatūni-ma irteneddûni ina zumrīya šīrīya šerʾānīya raksū-ma lā paṭrūni ṣalam kaššāpi u kaššāpti ša ana yâši ina maḫar Šamaš īpušū ṣalam mimma lemni ša ṣabtanni ēpuš ina maḫar Šamaš Gilgāmeš Anunnaki apqissunūti ṣabassunūti-ma lā tumaššaršunūti liqēšunūti-ma ay issaḫrūni nīš Šamaš murteddîka tummâta nīš ilī rabûti ša šamê u erṣeti tummâta nīš Igigi ilī elûti tummâta nīš Anunnaki ilī šaplûti tummâta nīš Lugalirra Ninazu Ningišzida tummâta nīš Ereškigal šarrat erṣeti tummâta šumma tumaššarūšunūti-ma  ÉN Ḫumuṭ-tabal bēl nēberi mušēbiru nišī rapšāti x ana Kurnugî erṣet lā târi urūšunūti ana qāt Namtar sukkal erṣeti piqissunūti eṭem kimti nišūti salāti lušēridūšunūti x ilū rabûtu ša šamê u erṣeti KIMIN x KIMIN x KIMIN x x KIMIN x KIMIN x x-ma x x x x x x x x x šār bērī isâ isâ rēqā rēqā isiʾā isiʾā nīš ilī rabûti tummâtunu  šumma amēlu ṣalmūšu ana mīti paqdū arkīšu kīma labirīšu šaṭir bari tuppi Kiṣir-Aššur šamallê mašmašši ṣeḫri ša Nabû tuklassu mār Nabû-bēssunu mašmaš bīt Aššur mār Bābu-šumu-ibni zabardabbê Ešarra ana ṣabāt epēši ḫanṭiš nasḫa
