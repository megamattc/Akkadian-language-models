ribo/babylon7/Q005542
Nabium-kudurri-uṣur šar Babili rēʾûm kīnim itût kūn libbi Marduk iššakku ṣīri narām Nabium mūdâ emqa ša ana alkakāt ilī rabûti bāšâ uzunāšu šakkanakku lā āneha zānin Esagil u Ezida aplu ašarēdu ša Nabium-apla-uṣur šar Babili anāku inum Marduk bēli rabiʾu kīniš ibnânnima zāninūtsu epēšu umaʾʾeranni Nabium pāqid kiššat šamê u erṣetim haṭṭi išartim ušatmih qātuʾa Esagil ēkalli šamê u erṣetim šubat Enlil ilī Marduk Eumuša papāha bēlūtišu hurāṣi namri šallariš aštakkan Ezida eššiš ēpušma ina kaspi hurāṣi nisiqtim abnâm erâ musukkanni erēni ušaklil šipiršu Etemenanki ziqqurrat Babili ēpuš ušaklilma ina agurri uqnî elletim ullâ rēšīša inūmīšu Eurmeiminanki ziqqurrat Barsipa ša šar mahri īpušuma 42 ammat uzaqqiruma lā ullâ rēšāša ultu ūm rēqūtim innamûma lā šutēšuru mūṣê mêša zunnim u rādu unassû libittuša agurri tahluptiša uptaṭṭirma libitti kummiša iššapik tīlāniš ana epēšiša bēli rabiʾu Marduk ušadkânni libba ašarša lā ēnima lā unakkir temmēnša ina arhi šalmu ina ūmi šemê libitti kummiša u agurri tahluptiša abtāti ekširma miqittaša ušzizma šiṭir šumiya ina kešēri abtātiša aškun ana epēšiša u ullû rēšīša qātâ aškunma Nabium aplu kīnim sukkallam ṣīri šitluṭu narām Marduk epšētūʾa ana damiqtim hadîš naplisma balāṭam dariʾa šebê littūtim kūn kussî labāri palê šumqutu nakiri kašādam mātu ayyābi ana širiktim šurkam ina lēʾika kīnim mukīn puluk šamê u erṣetim ibe arāku ūmīya šuṭur littūtim mahar Marduk šar šamê u erṣetim abī ālidika epšētūʾa šumgirī qibî dumqūʾa Nabium-kudurri-uṣur lū šar zāninan liššakin ina pîka
