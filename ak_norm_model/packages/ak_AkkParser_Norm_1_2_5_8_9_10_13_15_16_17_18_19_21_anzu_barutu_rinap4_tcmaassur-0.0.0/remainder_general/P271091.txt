aemw/amarna/P271091
ana šarri bēliya qibima umma IR₃-Heba ardikama ana 2 šēpēt bēliya šarri sebʾettān u sebʾettān amqutmi amur Milki-ili lā ipaṭṭar ištu mārī Labʾaya u mārī Arzaya ana erēši māt šarri ana šâšunu haziānu ša epaš ipša anniya ammīni šarri lā šālšu amur Milki-ili u Tagi ipšu ša ēpušū anniyu enūma laqîši Rubbuta u inanna Urušalim šumma ibašši mātu annītu ana šarri ammīni enūma Hazzati ana šarri šaknat amur māt Ginti-Kirmil ana Tagi u amīlū Ginti maṣṣartu ina Bit-sani ibašši u lū nīpušmi enūma Labʾaya u māt Šakmi iddinnū ana habirī Milki-ili šapar ana Tagi u mārī lū amīlātunu idnūmi gabbi erištišunu ana amīlī Qelti u lū nipṭur Urušalim amīlī maṣṣarta ša tumaššer ina qāt Haya mār Miya-Reʿ laqīmi Addaya šakan ina bītišu ina Hazzati u 20 amīlī ana māt Miṣri umaššer lū īdemi šarri yānummi amīlū maṣṣartu šarri ittiya kīnanna libluṭ šarri lū irpišu Puwuru paṭar ina mahriya ina Hazzati ibašši u lizkur šarri ina pānišu u lumaššer šarru 50 amīlī maṣṣarta ana naṣār mātišu gabbi māt šarri paṭarat muššera Yeʾenhamu u līde māt šarri ana ṭupšar šarri bēliya umma IR₃-Heba ardika awâta banâta idinmi ana šarri māttī magal ana kâta aradka anāku
