ribo/babylon7/Q005429
Nabium-naʾid šar Babili zānin Esagil u Ezida pālih ilī rabûti anāku Elugalgalgasisa ziqqurrat Egišnugal ša qereb Uri ša Ur-Namma šarru šūt mahri īpušuma lā ušakliluš Šulgi māršu šipiršu ušaklil ina musarê ša Ur-Namma u Šulgi mārišu āmurma ša ziqqurrat šuāti Ur-Namma īpušuma lā ušakliluš Šulgi māršu šipiršu ušaklil inanni ziqqurrat šuāti labāriš illikma eli temmenna labīri ša Ur-Namma u Šulgi māršu īpušū ziqqurrat šuāti kīma labīrimma ina kupri u agurri bataqšu aṣbatma ana Sin bēl ilī ša šamê u erṣetim šar ilī ilī ša ilī āšib šamê rabûti bēl Egišnugal ša qereb Uri bēliya uššišma ēpuš Sin bēli ilī šar ilī ša šamê u erṣetim ilī ša ilī āšib šamê rabûti ana bīti šuāti hadîš ina erēbika damqāti Esagil Ezida Egišnugal bītāt ilūtika rabīti liššakin šaptukka u puluhti ilūtika rabīti libbi nišīšu šuškinma lā ihaṭṭû ana ilūtika rabīti kīma šamê išdāšunu likūnū yâti Nabium-naʾid šar Babili ina hīṭu ilūtika rabīti šūzibanni balāṭu ūmū rūqūti ana širikti šurkam u ša Bel-šarra-uṣur māru rēštû ṣīt libbiya puluhti ilūtika rabīti libbuš šuškinma ai iršâ hiṭītī lalê balāṭi lišbi
