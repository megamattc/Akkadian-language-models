ribo/babylon7/Q005362
Nabium-apla-uṣur šar mīšari rēʾûm nibīt Marduk binût Ninmenna rubāti ṣīrtim šarrat šarrātim tiriṣ qātī Nabium u Tašmetum rubû narām Ninšiku inum ina meṣherūtiya mār lā mammānama anākuma ašrāt Nabium u Marduk bēlēya ašteneʾʾa kayyānim ša kunni parṣīšunu u šullumu kidudêšunu ītamâ kabattī ana kitti u mīšari bāšâ uznāya Šazu bēlu mūdû libbi ilī ša šamê u erṣetim ša takkalāt nišim ibarrû kayyāni yâšim ṣahram ša ina nišī lā uttû ša libbiya ibrema ina māti abbanû iškunanni ana rēšēti ana bēlūt māti u nišu ittabi nibīta ušālik lamassi dumqi ina idiya ina mimma ēteppušum ušallim šipram Nergal dandanni ilī ušālik idāya inār ayyābiya ušamqit gārîya Aššuru ša ina zērūt ilī Mat-Akkadi ibēluma ina nīrišu kabtim ušazziqu nišī māti anāku enšu pisnuqu mušteʾʾû bēl bēlī ina emūqī gašrātim ša Nabium u Marduk bēlēya ultu Mat-Akkadi šēpšunu aprusma nīršunu ušaddim inūšu Nabium-apla-uṣur šar Babilu muṭīb libbi Nabium u Marduk anāku Imgur-Enlil dūru rabâ ša Babilim pulukku rēštâ ša ištu ṣâtim šūpû kisurrâ šuršudu ša labār dūr ūmē kinnâ zaqru ša šitnunu šamāmī tukšu dannu edil pî māt ayyābi tarbaṣu šumdulu ša Igigi kisallu palkâ ša Anunnaki mēlīt šamāmī simmilat ganzer nanzāz Lugal-girra u Meslamtaʾe ibrat ša Ištar šarrat rabītim maškan tilpānu ša Dagan qurādu tarbaṣ karāšu ša qarrādu Ninurta bīt kidīni ša Anum u Enlil ašar uṣurāti naklāti ša Ea bēl Eridu qaqqar niṣirtim ša ilī rabûti ša Igigi u Anunnaki ina nūg libbišun ukinnu temmēnšu nakliš uštaṣbû ullû rēšīšu ina labār ūmē īniš iqūpma ina zunnim u rādi rabûtu uttassû igārūšu temmēnšu ikkamruma iššakpu tīlāniš adkâmma ummānāt Enlil Šamaš u Marduk ušašši allu ēmid tupšikku ultu kišād Arahtim šiddi elî ša Abul-Ištar adi kišād Arahtim šiddi šaplî ša Abul-Uraš eperīšu kamrūtu assuhma temmēnšu labīru ahīṭ abrema ina ašri rēštî libittašu lū addi ina irat kigalla išidsu lū ušaršid ebīh dannu eberti ṣīt šamši lū ušashir Nabium-apla-uṣur ašri kanšu pālih Nabium u Marduk rēʾûm muṭīb libbi Panun-anki hāʾiṭ temmēna labīri ša Babilim muttû libittu ša ahrâtim mušteṣbi kigallu rēštî ša dūr ūmē ṣābit alli ša Igigi zabbil tupšikku ša Anunnaki ēpiš Imgur-Enlil ana Marduk bēliya anākuma manāma šar ahrâtim amâtuya nasqātim ana lā šussuki el qibâtiya amāt ana lā šubši nīš Marduk bēliya u Šamaš iliya azkur šumma inimmâya surrātuma lā kayyāntumma ina ūmišuma ṣalam šarrūti ālik mahriya ša dūru šuāti īpušu āmur ina ašri kīnu temmēna rabî itti ṣalmiya lū ukīn ana dūr ūmē manāma šarru matīma lū māru lū mārū ālik arkîya ša Marduk ana bēlūt māti inambû zikiršu ša emūqī u danānu ē tašdud ana libbika ašrāt Nabium u Marduk šiteʾʾema linārū gārîka Marduk bēlu ihaṭṭu pî ibarri libbi ša itti Bel kīnum ikunnā išdāšu ša itti mār Bel kīnum ulabbar ana dārâti inūma dūru šuāti innahuma tupaššahu anhūssu kī ša mušarrê šarri ālik mahriya āmuruma ašaršu lā unakkiru šiṭir šumiya amurma itti mušarrêka šukun ina qibīt Marduk bēli rabî ša lā innennû qibītsu zikir šumika liššakin ana ūmē dārûtu
