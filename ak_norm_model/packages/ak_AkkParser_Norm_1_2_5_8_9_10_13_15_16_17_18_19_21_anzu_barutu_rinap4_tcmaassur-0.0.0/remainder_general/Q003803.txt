ribo/babylon6/Q003803
Aššur-bani-apli šarru rabû šarru dannu šar kiššati šar KUR-aš-šur šar kibrāt erbetti šar šarrāni rubû lā šanān mār Aššur-ahu-iddina šarru rabû šarru dannu šar kiššati šar KUR-aš-šur šakkanak Babili šar KUR-EME.GI₇ u URI{KI} mār mār Sin-ahhe-eriba šarru rabû šarru dannu šar kiššati šar KUR-aš-šur anākuma bēlu rabû Marduk ša ina palê šar mah-ri ina mahar abi bānîšu ūšibu ina qereb Baltil ina ūmē palêya ina rīšāti ana Babili īrumma sattukkī e₂-sag-il₂ u ilī Babili ukīn kidinnūtu Babili akṣur aššu dannu ana enši lā habāli Šamaš-šuma-ukin ahi talīme ana šarrūtu Babili apqidi u šipir e₂-sag-il₂ ša zārûya lā uqattû anāku ušaklil ina ūmešuma diʾāni u parakkī ša si-hir-ti e₂-sag-il₂ kī simātišunu la-bi-ra-a-ti ina ašrišunu lū addi ana šatti Marduk bēlu rabû epšētiya damqāti hadîš lippalisma balāṭ ūmē rūqūti šebê littūtu ṭūb šīri u hūd libbi lišīm šīmātī u ša Šamaš-šuma-ukin šar Babili ahi talīmiya ūmēšu līrikū lišbi bu-ʾa-a-ri matīma ina ahrât ūmē rubû arkû ša ina ūmē palêšu šipir šuāti innahu anhūssu luddiš šumī itti šumešu lišṭur mušarûya li-mur-ma šamnu lipšuš nīqa liqqi ina ašrišu liškun ikribīšu Marduk išemme ša šumī šaṭru ipaššiṭu mušarûya iʾabbatu lū ašaršu unakkaru bēlu rabû Marduk aggiš likkilmešuma šumšu zēršu ina mātāti lihalliq
