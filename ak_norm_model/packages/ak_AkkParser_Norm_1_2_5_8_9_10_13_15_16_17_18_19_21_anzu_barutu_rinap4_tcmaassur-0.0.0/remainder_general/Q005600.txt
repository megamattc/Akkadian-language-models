ribo/babylon7/Q005600
Nabium-kudurri-uṣur šar Babili rēʾû kīnim migir Marduk iššakku ṣīri narām Nabu rubâm naʾdam ša alkakāt Marduk bēlu rabiʾum ilu bānîšu u Nabium apilšu kīnim narām šarrūtišu išteneʾʾû kayyānam mūdaʾu telê ša irammu puluhti ilūtišunu ana ṭēmu ilūtišunu bāšâ uznāšu eršu itpēšu ša ana zikrišunu kabtu pitluhu ilī u ištarāti emqa mutenennû zānin Esagil u Ezida aplu ašarēdu ša Nabium-apla-uṣur šar Babilu anāku ibnânnima bēlu rabî Marduk ana ma-an-x x-u₃ x x AN x x x LA x x DA x x x x x LUL TI IM x x x x x x x x x x x x šibirru mušallim nišī ušatmiha qātuʾa zāninūtsu epēš umaʾʾeranni anāku ana Marduk bēliya kayyānāk lā baṭlāk ašrāti Nabium apilšu kīnim narām šarrūtiya ašteneʾʾa kayyānam ša elišunu ṭābu qaqdâ ātamu ana puluhti ilūtišunu alassum mūši u uddakam ana ṭūb libbišunu našânni libba ana šâṭi serdêšunu kunnušu kišād šunūtima ilī rabûti bēlī šīmāti nābûm šuʾimiya idāya ittanallakū ušallamū šipri mātu rūqāti padānu nesâti ašar kibsī šēp lā ibaššûm harrānu namrāṣa uruh ṣumāme nagî bērūtim ša urhušunu šupšuqu ina tukultišunu šalmiš ētellima GAL₂ x x ṣillašunu ṭābam tariṣ eliya ūm qātī anaššûšunūti mahru nīš qātīya šemûm supûʾa bilat šadî hiṣib tâmāti bišitti mātitān hurāṣi kaspi abnī nisiqti šūqurūti erēni paglūti bilat kabitti igissâ šummuhu uṣammar unakkam šattišam ušerribšunu Esagil kiṣṣi dannu ēkalli šamê u erṣetim bīt ilī bēlūtišu Eumuša papāhu Enlil ilī Marduk hurāṣi ruššî ušalbišma bīt ana Marduk bēliya ušanbiṭ šaššāniš Kahilisu bāb kuzbu zânu ṣāriri uzaʾʾin bīt ana Zarpanitum bēltiya lulê ušmallû Ezida ša Esagil papāhu Nabium ša kisallum ša ina zagmukkam rēš šatti ana isinni akīt Nabium aplu šitluṭu ištu Barsipa išaddihamma irammû qerebšu sippūšu šigarūšu tallum hittu giškanakki hurāṣi ruššâ ušalbišma 30 ammat uzaqqiruma lā ullûm rēšāšu yâti ana epēšišu qātī aškunma erēni dannūti ša ina Labnanu qištišunu ina qātīya ellēti akkisa ana šīpīšu aštakkan Kanunabzu Kaetemenanki Kanunhegal Kaunir bābātišu šadlāti itât Etemenanki kīma ša ūm unammir urakkisma erēnī dannūti ana ṣulūlišina ušatriṣ tallu hittu giškanakki dalāt ellēti ša erēni aštakkanšunūti sattukkī Marduk u Zarpanitum bēlēya el ša pānim ana ṭuhhudi ištenêma ša ūm 2 gumāhu marûti šuklulūti ištēn alpu ṭābu šuklulu ša minâtišunu šuklulu zumuršunu pūṣam lā īšû 44 immeri mīri zuluhê damqūti qadum ša ilī Babilim 4 paspasu 10 sukannīnu 30 marratu 4 līdānū 3 ušumma isih nūnu apsî simat appāri arqū dēšûtu lalâ musarrê inba ruššûta šumuh ṣippati suluppī asnê uribtī muzīqī billatu damiqtim himēti muttāqu šizbu ulû šamnu labku nāšu ašnan ruššâ kurunna karānu ellu karāni Izallu Tuʾimma Ṣimminu Hilbunu Arnabanu Suhu Bit-Kubati Upi u Bitati paššuri Marduk u Zarpanitum bēlēya el ša pānim uṭahhid nūnu balṭi ginê Marduk bēliya ša ibṭiluma x x ina šiṭer šum ša šar pāni mahrâ ša ina Esagil āmurma ša ana ginê nūnu tāmarti ana Esagil ul irumma nūnu UD.1.KAM balṭi ul uṭṭahhû 30 nūnu balṭi ana ginê Marduk bēliya ša ultu ūmī rūqūti ipparkû Marduk bēli libba yâti ušadkânni el šakuddāku Esagil 20 amēli mārī Babilu mārī šakuddāku labīrūti ana šuhummuṭam nūnu balṭi ša ūm ana ginê Marduk bēliya umaʾʾeršunūti nūnu balṭi ana ginê Marduk bēliya šēri u kinsigi uṭahhû Maumuša makūr rukūbišu elleti itâtušu pānu u arki unâtušu karûšu šiddātušu erûm u mušhuššī ṣāriri ušalbiš abnī nisiqti uzaʾʾin ina agê Puratti ellūti kīma kakkaba burūmû šarūrūšu ušēpišma ana tabrâti kiššat nišī lulê ušmallê ina zagmukkam rēš šatti Marduk Enlil ilī qerbašu ušešimma ana isinnu tarbâti akītašu ṣīrti ušašdihma ina Maumuša elletim Marduk ūšemma ina kār ureʾʾiš Arahti irabbiṣ Esiskur ana erēbi bēlu ilī šaqûm bēlu bēlī ištu makallê Maumuša adi Esiskur mašdahi bēlu rabî Marduk bēlu ittuṣib nuhšu imnim u šumēlu ašūhī šīhūti aštakkanšuma tamlê Esiskur mašdahu bēlu rabî Marduk kīma qišti erēnī elleti irīssa ušṭīb Adad Ištar ša itti Marduk Enlil ilī išaddihuma qereb Šuanna lipit qātīya ša x x x x x x li-x x x x x x x Nabium-kudurru-uṣur šar Babilu zānin Esagil u Ezida anāku Ezida bīt kīnim narām Marduk ana Nabu sukkalli ṣīri mušāriku ūm balāṭiya ina Barsip eššiš ēpuš ana šīpīšu erēnī dannūti aštakkan musukkannu iṣṣi dārâ erēnī paglūti hurāṣi namru uhallipma mimma ša innaṭalu aštakkan qereb uššīšu erēnī dannūti ša ina Labnanu qištišunu ina qātīya ellēti akkisa hurāṣi ruššâ ušalbiš abnī nisiqti uzaʾʾimma ana ṣulūlu Emahtila papāhu Nabu pāni šelāltišunu ušatriṣ ša 6 bītāt dalbānāti papāhi Nabium erēnī ṣulūlišina kaspi ebba uzaʾʾin rīmī ekdūti pitiq erê aptiqma tīr kaspi ušalbiš abnī nisiqti uzaʾʾin ina sippī bāb papāhi ušziz sippī šigarī tallu hittu giškanakki dalāt bāb papāhu hurāṣi ruššî ušalbiš ina agurru kaspi ebba tallakti papāhu u mālaku bīt ubannû dalāt musukkanni u erēni ihiz kaspi ebba uhhizma ēma bābāti kalšina ertetti dûm parakkī askuppi bīt pitiq kaspi ebba aptiq erēn ṣulūlu ašrukkāti ša bāb šadî kaspi ebbi uhhizma ana aṣê u erēba ša mār rubê Nabium ša iṭehhû ana qereb Šuanna unammir kīma ūm ša manāma šar mahri lā īpušu ana Nabu bēliya rabîš ēpuš Nabium u Nanaya bēlēya ina hidâti u rīšāti šubat ṭūb libba qerbašu ušēšib sattukšunu rabûti el ša mahar ana duššî ašteʾʾema ša ūmu ištēn gumāhu marûm šuklulu ša minâtušu šuklulat zumuršunu pūṣam lā īšû 16 immeri mīri zuluhê damiqtim qadu ša ilī Barsipa 2 paspasū 3 sukannīnū 20 marratū 2 līdānū 3 ušummū isih nūnu apsî simat appāri arqa dēšûtu lalâ musarrê inba ruššûtu šumuh ṣippati suluppī asnê uribtī muzīqī billatu damiqta himētu muttāqa šizbam ulû šamnu dašpa sīrāš karāni elli paššur Nabu u Nanaya bēlēya el ša pānu udašši Maidhedu elep rukūbišu elleti ašteʾʾema ušēpissima zārati musukkanni u 2 qarê erēnī šīhūti hurāṣi ruššî ušalbiš ubannâ tiqnētim ina zagmukkam rēš šatti ana isinnu ša akīti ša Enlil ilī Marduk Nabium aplu šiteluṭi ultu Barsipa išaddihu ana qereb Šuanna ina Maidhedu ša kuzba zânatu lalâ malâtu ušaršidma zārat ṣāriri u qarê kilallān ana alakti rubûtišu ana tabrāt lulê ušmallû ša manāma šar mahru lā īpušu ana Nabium bēliya rabîš ēpuš ultu Ištar-sakipat-tebišu adi Kasikillu Ištar-lamassi-ummanišu rebīti mūtaq bēlu rabî Marduk ultu Ikkibšu-nakar adi nēreb Nabu Esagil Nabu-dayyan-nišišu rebīti mūtaq mār rubû Nabu tamlâ zaqru umallima ina kupru u agurru udammiq tallakti Libbil-hegalla palgu ṣīt šamši Babili u erēnī dannūtim ašūhū paglūti siparri uhallipma adi šelāšīšu ištēn elān šanîmma ṣulūlšu abnima ina kupru u agurru ubannâ tallakti Nabium-kudurri-uṣur šar Babil mušteʾʾeʾu ašrāti Nabium u Marduk bēlīšu anāku Babilu māhāz bēlu rabû Marduk ālu tanadattušu Imgur-Enlil u Nemetti-Enlil dūrānišu rabûti ušaklil ša manāma šar mahri lā īpuš ina sippē abullātišunu rīmī erî paglūti u mušhuššī šēuzūti ušziz kāri hirītišu ina kupru u agurri adi šinīšu aba ālidi āli ušalme yâti kār dannu adi šalāšīšu ištēn itti šanî ina kupri u agurri abnima itti kāri abam ikṣuru esenniqma išidsu ina irat kigalli ušaršidma rēšīšu šadâniš uzaqqir kāri rabî eberti ereb šamši dūru Babili ušalmi ultu abarti Nar-Upê adi Nar-hegalli kāri rabî eberti ṣīt šamši ultu Abul-Ištar adi Abul-Uraš ina kupri u agurru aba ālidu ikṣurma makâtim agurru abarti Puratti urakkisma ušaklili sitteʾātim yâti apilšu rēštâ narām libbišu kār Arahti ina kupru u agurru akṣurma itti kāri abi ikṣuru udanninma itât dūru abnima ina kupru u agurru akṣurma mūṣê mêšu uštetēšir ana niṣirti Esagil rēšīša uzaqqir hursāniš Emah bīt Ninhursagga libba Babili ana Ninmah ummu bānītiya ina Babili ēpuš ana Nabium sukkallu ṣīri ša iddinam haṭṭi išarti ana paqādi kal dadmē mušāriku ūm balāṭiya Eniggidrukalamasuma bīssu ina qereb Babilu ina kupru u agurru ēpuš ana Gula rubāti ṣīrti bēlti rāʾimtiya nāṣirat napištiya mušallimat perʾīya Ehursagsikilu bīssa ša qereb Babilu ina kupru u agurru ēpuš Enamhe bīt Adad libba Kumari ana Adad bēlu mušaškin hegalli ina mātiya ina Babilu ēpuš ana Šamaš dayyānu ṣīri ša šamê u erṣetim mušaškin šīr dumqi ina têrtiya Edikukalama bīssu ina Babilu ēpuš Ekitušgarza bīt Belet-Eanna ina tubqāt dūru ana Belet-Eanna bēlti rabî qābâti damiqtiya ina Babilu ēpuš ana Gula rubāti ṣīrti āšibat Esabad muṭibbat šīrīya nāṣirat napištiya šamê musukkanni iṣṣi dārâm hurāṣi ruššî ušalbišma abnī nisiqtim uzaʾʾin ušatriṣ elišu paššur taknê simat mākālēšu hurāṣi namri ušalbiš abnī nisiqti uzaʾʾin ukīn maharuššu 2 kalbi hurāṣi 2 kalbi kaspi 2 kalbi erî ša mešrêti puggulū ana Gula rubāti ṣīrti mušarbāti mukīl šarrūtiya āšibat Egula Egula bīssa ina Barsipa eššiš ēpuš ana Gula bēlti rabî muballiṭat napištiya āšibat Ezibatila Ezibatila bīssa ina Barsipa eššiš ēpuš ana {d}x x ina x ina x x mu-x ana maṣṣarti Babili dunnunim ahrema kibiršu ina kupri u agurru akṣurma dūru dannum ina kupri u agurri ina kišādišu šadâniš abni bābātišu šadlāti urakkisma aššum x x ina kupri x simat appāri arqū dēšûti lalâ musarrê inbī ruššûti šumuh ṣippati askuppu u nukuššê dalāt šadlūti pitiq kaspi ebba aptiqma ina qereb papāhišu aštakkan ana Bel-ṣarbi bēliya āšib Baṣ Edurgina bīssu ina qereb Baṣ eššiš ēpuš ana Uraš bēliya E-ibbi-Anu bīssu ina qereb Dilbat eššiš ēpuš
