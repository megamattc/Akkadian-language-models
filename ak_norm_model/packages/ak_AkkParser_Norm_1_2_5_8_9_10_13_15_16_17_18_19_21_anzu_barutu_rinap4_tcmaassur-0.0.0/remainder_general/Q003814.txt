ribo/babylon6/Q003814
ana Enlil šar ilī bēl šamê u erṣetim rubê x x pāris purussû ša lā innennû qibītsu ašarēd Igigi mamlu Anunnaki mumaʾʾer x tāmih ṣerret gimri sāniq mithurti bēl mātāti igigal ilī āšib e₂-kur ša qereb Nippur bēli rabî bēlišu Aššur-bani-apli šar rabû šarru dannu šar kiššat šar KUR-aš-šur{KI} x šarru ša ina kullat mātāti māhiru lā īšû mār Aššur-ahu-iddina šarru rabû šarru dannu šar kiššat šar KUR-aš-šur{KI} mār mār Sin-ahhe-eriba šarru rabû šarru dannu šar kiššat šar KUR-aš-šur{KI}-ma šar KUR-EME.GI₇ u URI{KI} šakkanak Aššur Enlil u Ninurta zānin māhāzī E MA TAR DU DU₃ simakku ana balāṭ napšātišu urruk ūmēšu šunmur zumrišu šullum zērišu eli ayyābīšu uzuzzu palûšu labāri haṭṭašu šutēšuri bēlūssu eli mātišu šuṭubbi nišīšu ina ṭuhdi u nuhšu ītarrî e₂-gi-gu-nu-u₂ ziqqurrat Nippur ša ina irat apsî šuršudu temmēnšu ša igārišu labāriš illikuma ibbašû serihšu ina agurri utūni elletim maqittašu akširma ušaklil būnâšu ina šipir Kulla eššiš ušēpišma unammir kīma ūmu rēšīšu kīma šadî ullima ušanbiṭ zīmīšu ana šatti Enlil šar ilī Enlil ilī bēlu rabû bēlišu e₂-gi-gu-nu-u₂ ṣaddi mātim hadîš ina naplusišu ša Aššur-bani-apli šar KUR-aš-šur{KI} rēʾû kīnu pālih ilūtišu rabīti šarrūssu liktarrab palêšu liṣṣur ana ūmē rūqūti haṭṭi rēʾûtu sāniqat mithurti lišatmihšu eli mātišu lišṭīb rēʾûtsu eli nakirīšu liš-ziz
