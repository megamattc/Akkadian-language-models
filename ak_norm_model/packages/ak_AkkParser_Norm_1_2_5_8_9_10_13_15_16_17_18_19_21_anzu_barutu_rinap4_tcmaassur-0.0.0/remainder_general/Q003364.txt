ribo/babylon6/Q003364
ana Nanaya pusumti ilāti ša kuzbu u ulṣī zaʾnatu lulê malâtu bukurti {d}a-nim šitrāhti ša ina naphar bēlēti šurbâtu enūssa hīrat Muzibsa tizqārti sekrati naʾitti narāmti rubûtišu iltum rēmēnītum ālikat rīṣi šarri pālihiša mušalbirat palêšu āšibat e₂-hi-li-an-na ša qereb e₂-an-na šarrat Uruk bēlti rabītum bēltišu Aššur-ahu-iddina šar kiššati šar KUR-aš-šur{KI} šakkanak Babili šar KUR-šu-me-ru u URI{KI} šarru šahṭu mušteʾʾû ašrāti ilī rabûti pālih bēl bēlī bānû bīt Aššur ēpiš e₂-sag-il₂ u Babili zānin e₂-zi-da muddiš e₂-an-na mušaklil ešrēti māhāzī ša ina qerbišina ištakkan simāti mār Sin-ahhe-eriba šar kiššati šar KUR-aš-šur{KI} mār Šarru-ukin šar KUR-aš-šur{KI} šakkanak Babili šar KUR-šu-me-ru u ak-ka-di-i e₂-hi-li-an-na bīt papāhi Nanaya bēltiya ša qereb e₂-an-na ša šar mah-ri īpušu labāriš illikma miqitti irši eṣrētišu ašteʾʾi ina agurri utūni elletim maqittašu akšir qātī Nanaya bēlti rabītum aṣbatma ana qerbišu ušēribma šubat dārâti ušarme nīqī tašrihti aqqi ušparzih šigarša Nanaya bēlti ṣīrtum ina qereb bīt papāhi šuāti hadîš ina ašābiki yâti Aššur-ahu-iddina rubû pālihki ina mahar Nabu hayyiriki tisqarī banītī balāṭ ūmē rūqūti šebê littūtu ṭūbi šīri u hūd libbi šīmī šīmātī išid kussî šarrūtiya uhummeš šuršidī itti šamê u erṣetim kinnī palûya matīma ina ahrât ūmē rubû arkû ša ina palêšu bīt papāhi šuāti innahu anhūssu luddiš šumī itti šumišu lišṭur mušarû šiṭir šumiya šamnu lipšuš nīqa liqqi itti mušarêšu liškun ikribīšu DINGIR.MEŠ išemmû u ša šumī šaṭru ina šipir nikilti ipaššiṭu mušarûya ibbatu lū ašaršu unakkaru Nanaya bēlti šur-bu-ti aggiš likkilmešuma šīmāt lemuttim lišīmšu šumšu zēršu ina māti lihalliqma ai iršiš rēmu
