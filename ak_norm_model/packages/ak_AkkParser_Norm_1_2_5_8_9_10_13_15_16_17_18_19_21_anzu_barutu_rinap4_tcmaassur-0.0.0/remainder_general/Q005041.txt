cmawro/cmawr2/Q005041
 šumma amēlu ginâ šūdur urra u mūša inazziq ṣītu saderšu išdiḫšu paris karṣīšu ikkalū dābib ittīšu kītte lā idabbub ubān lemutti arkīšu tariṣ ina ēkallīšu izzazzu lā maḫrāšu šunātūšu pardā ina šuttīšu mītūti ītanammar ḫīpi libbi šakinšu šibsāt ili u ištari elīšu bašâ ilu u ištaru ittīšu zenû kišpī epšūšu itti ili u ištari šuzzur têrētūšu dalḫā ilu šarru kabtu rubû šuzzuqūšu itti bārî u šāʾili dīnšu adi sebîšu lā iššer qabû lā šemû šaknūšu ana purussêšu parāsim-ma dīnšu ana šutēšuri šunātīšu ana dummuqi alaktašu ana lamādi ubān damiqti arkīšu ana tarāṣi  DÙ.DÙ.BI tarmuš imḫur-līm imḫur-ešrā erkulla elikulla amēlānu imbuʾ tâmti bīnu iṣ pišri ina maški tašappi ÉN a-la-ah sa šu-la-ah X TU₆ ÉN ÉN a-ra-zu šu X sebîšu ana muḫḫi tamannu ina kišādīšu tašakkan amēlu šū ilšu u ištaršu ittīšu salmū egerrûšu iššer šunātūšu damqā qabû u šemû iššakkanšu ilu šarru kabtu u rubû ittīšu izzazzū ēm ana dīni illaku dīnšu iššer 
