borsippa/P521556
ištēn ūmu tardinnu maštīti Ululu ūm 17-KAM isqu sīrāšûtu Ezida bīt Nabu kī 2/3 manā kaspi šibirti itti Nabu-tabni-uṣur māršu ša Raši-ilu mār La-kuppuru Bel-iqiša māršu ša Bel-eṭer mār La-kuppuru mahīru imbêma išâm ana šīm labīru gamirti 2/3 manā kaspi peṣû šīm ištēn ūmu tardinnu maštīti isqu sīrāšûtu Ezida bīt Nabu napharu 2/3 manā 1/2 šiqil kaspi adi 1/2 šiqil kaspi ša akī pî atri nadnu ina qātī Bel-iqiša māršu ša Bel-eṭer mār La-kuppuru Nabu-tabni-uṣur māršu ša Raši-ilu mār La-kuppuru šīm isqišu kī kaspi gamirtu mahir apil zakî rugummâ ul īšû ul iturrūma ana ahāmeš ul iraggumū matīma ina arkât ūmī ahhū mārū kimti nisūti u salāti ša bīt La-kuppuru illâ ana muhhi isqu šuāti idabbubū ušadbubū innû upaqqarū pāqirānu upaqqaru umma isqu šunūti ul nadinma kaspu ul mahir iqabbû pāqirānu kasap imhuru adi 12 ultu ā ītanappal ina kanāk kunukki šuāti ina mahar Marduk-zeru-ibni mār Kidin-Nanaya ērib bīti Nabu šakin ṭēmi Borsippa ina mahar Nabu-balassu-iqbi mār Ilia šatammu Ezida hīpi māršu ša Bel-eriba mār La-kuppuru hīpi māršu ša Bel-iqiša mār La-kuppuru mahar Remut-Nabu māršu ša Nabu-kaṣir mār La-kuppuru mahar Nabu-aplu-iddin māršu ša Bel-iqiša mār La-kuppuru mahar Nabu-leʾi māršu ša Nabu-tabni-uṣur mār La-kuppuru mahar Mar-Esagil-ibni māršu ša Nabu-ahhe-bulliṭ mār Kudurranu mahar Nabu-iqbi māršu ša Ša-pi-Bel mār Reʾi-alpi mahar Sumnunu māršu ša Nabu-aplu-ukin mār Ṭabihu ṭupšarru šaṭir kunukki Nabu-ahu-ušebši māršu ša Bel-eṭer mār Kudurranu Borsippa Abu ūm 15-KAM šanat 14-KAM Nabopolassar šar Babilu ṣupur Nabu-tabni-uṣur kīma kunukkišu tuddātu elat isqu
