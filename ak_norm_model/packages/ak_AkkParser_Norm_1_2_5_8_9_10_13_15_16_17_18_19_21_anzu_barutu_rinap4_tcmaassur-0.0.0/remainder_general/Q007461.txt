cmawro/cmawr3/Q007461
ÉN zīra ša tēpušāni tušēpišāni ana muḫḫīkunu ēpuša zikurudâ KIMIN dibalâ KIMIN kadabbedâ KIMIN šurḫungâ KIMIN šanê ṭēme KIMIN utukku lemnu tušaṣbitāʾinni utukku lemnu liṣbatkunūši alû lemnu KIMIN alû lemnu KIMIN eṭemmu lemnu KIMIN eṭemmu lemnu KIMIN gallû lemnu KIMIN gallû lemnu KIMIN ilu lemnu KIMIN ilu lemnu KIMIN rābiṣu lemnu KIMIN rābiṣu lemnu KIMIN Lamaštu labāṣu aḫḫāzu KIMIN Lamaštu labāṣu aḫḫāzu KIMIN lilû lilītu ardat-lilî KIMIN lilû lilītu ardat-lilî KIMIN pirittu adirtu ana kâšunu liššaknakkunūši yâši umaʾʾiranni Ea šar šubāti aqmīkunūši ina kibrīti u ṭābat marqi alqut quturkunu ikkib šamê epšētūkunu litūrākunūši  ina kibrīti u ṭābat marqi ÉN šaruḫ lānī šaruḫ zīmī allallû Girra ezzu qāmû kaššāpu u kaššāptu muḫalliq raggi zēr kaššāpi u kaššāpti muʾabbit lemnūte attā-ma ēpišūʾa ēpišētūʾa muštēpišētūʾa ana Nuska u Girra dayyānī paqdātunu  libbakunu unēḫ kabattakunu ušapšeḫ ṣereḫ libbīkunu aqlu ramānkunu uḫalliq ṭēnkunu ušanni milikkunu aspuḫ kišpīkunu aqlu kipdīkunu ušaddīkunūši Diglat u Purattu lā tebbirāni īku u palgu lā tašaʾʾirāni dūru u samētu lā tabalakkatāni abullu u nērebīša lā terrubāni epšētūkina ay iqribāni amâtūkina ay ikšudāni yâši  ÉN ezzātunu šamrātunu dannātunu gapšātunu lemnētunu nadrātunu gaṣṣātunu ša lā Ea mannu unāḫkunūši ša lā Asalluḫi mannu ušapšeḫkunūši Ea linēḫkunūši Asalluḫi lišapšeḫkunūši pīya mû pīkunu išātu libbī mû libbakunu abattu tû ša pîya tâ ša pîkunu liballi kipdē ša libbīya liballû kipdē libbīkunu  ḫuluppaqqi ina mê tunāḫ  ÉN šerʾānī tukaṣṣirā Ea uptaṭṭer ṣalmīšu tuggirā tukassâ Asalluḫi uptaššer kiṣrī takṣurāni kipdī takpudāni Girra āriru ušābil šāru Nuska dayyānu bēl mašmaššūte epšētēkunu ana muḫḫīkunu litēr pašrū kišpīya zakû rusêya ina mê ša nagbe ruḫêkunu apṭur anāku ētelil ētebib azzaku ina maḫar Nuska dayyānu  ina ḫuṣāb ēri ḫuluppaqqi tubaḫḫaš  ÉN šadû litēʾkunūši liktumkunūši šadû liklākunūši šadû dannu iratkunu linēʾ ina zumrīya lū tappaṭṭarā-ma  aban šadî ina muḫḫi nignakki ša bāb ḫuluppaqqi tašakkan  ÉN ēpištu muštēpištu muribbat kišpī ruḫê ḫābilat x x muḫabbilat ardāti x x tābikat unnīni sākirat x x māḫiṣat x ṣābitat x limqut x ki x x x x x  x x  x x x x  ÉN rittī Manzât zuqaqīpat u šī kaššāptu unakkama kišpīša anāku anappaḫkim-ma kīma Manzât ina šamê aziqqakkim-ma kīma ištāni amurri ṣalil nēberu ṣalil kāru mārū malāḫi kalīšunu ṣallū eli dalti u sikkūri nadû ḫargullū iddû šipassun Siris u Ningišzida kaššāptu lidūkū-ma lubluṭ  qēmu billatu daltu x  ÉN attī kaššāptu ša ana ištēn bēri ippuḫa išātu ana šina bērī ištappara mār šiprīša attūya ina x daltu nēšu sikkūru x ina bābīya izzâz Pālil ina rēš eršīya izzâz Lugaledin ašapparakkim-ma ša bābīya Pālil ša rēš eršīya Lugaledin ša x qēmu libbi x kišpīki ruḫêki rusûki lemnūti lā iṭeḫḫûni lā iqarribūni  ÉN attī kaššāptu ša ana ištēn bēri ippuḫa išātu ana šina bērī ištappara mār šiprīša anāku īdē-ma attakal nikla ina ūrīya maṣṣartu ina bābīya azaqqap kidinnu ina imitti bābīya u šumēl bābīya ultezzīz ilī ša maṣṣarti Lugalirra u Meslamtaʾea nāsiḫ libbi muštēmid kalīte kaššāptu lidūkū-ma anāku lubluṭ  ḫuṭār gišimmari ēri ḫaṭṭa tanakkis ina imitti bābi u šumēl bābi tašakkan  ÉN akbus gallâya ābutu lemnūti aṭbuḫ gērâya uḫtalliqa rēdâya ina maḫar qurādi Nuska  ša ṣalam līši ina šapal šēpī tašakkan  ÉN ē kaššāptīya elīyanītu ša tattallaku kal mātāti tartappuda kal šadâni anāku īdē-ma attakal nikla ina ūrīya maṣṣartu ina bābīya azaqqap kidinnu eršī altami ulinna ina rēš eršīya aštakan x šaʾirrī kurummāt eṭemmi riḫīt Girra qāmê Nissaba rabīti mukassisat ubānātīša  ša šaʾirrī  ÉN ē kaššāptīya elīyanītu ša tattallaku kal mātāti tartappuda kal šadâni anāku īdē-ma attakal nikla ina ūrīya maṣṣartu ina bābīya azaqqap kidinnu ina rēš eršīya assaraq nuḫurtu dannat nuḫurtum-ma unaḫḫara kal kišpīša ša nuḫurti
