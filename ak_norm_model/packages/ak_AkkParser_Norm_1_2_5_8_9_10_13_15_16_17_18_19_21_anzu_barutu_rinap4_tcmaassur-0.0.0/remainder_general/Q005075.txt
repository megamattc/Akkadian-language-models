cmawro/cmawr2/Q005075
ÉN Šamaš šar šamê u erṣeti bēl kītti u mīšari dayyānu lā ṭāʾti muštēšeru tenēšēti muštēšer kiššat nišī ana x nannāru ša kala tenēšēti massû gitmālu bukur Sîn dayyānu ṣīru gāmir dīni ša qibīssu lā uttakkaru ina ilī aḫḫēšu qibīssu magrat šar šamê ellūti bēl Ebabbara atmani ṣīri Aya bēltu rabītu bēlet ulṣi u rīšāti ša magrat qibīssa bēlet Ebabbara ṣābitat abbūti anši muṭibbat libbi Šamaš qurādi aplu gašru šupû nūr mātāti ša bēlūt kiššat nišī qātuššu paqdu Šamaš bēlu rabû anāku annanna mār annanna anḫu šūnuḫu aradka ša ištu ūmī maʾdūti murṣa marṣāku-ma kišpū ruḫû rusû epšūni yâši aššu māmīti murṣu tānēḫu urra u mūša uḫattûni-ma ina pulḫi ītanaššuš libbī ina adīri u niziqti takturu napištī adi mati bēlī ašaddad murṣa adi mati Šamaš marušta endāku ina ūmi annî iziz-ma šime qabâya naplisanni-ma šime qabâya x x šukna x x x x
