ribo/babylon6/Q003342
Aššur-ahu-iddina šarru rabû šarru dannu šar kiššat šar KUR-aš-šur{KI} šakkanak Babili šar KUR-EME.GI₇ u URI{KI} nibīt Marduk Zer-banitu rēʾû kēnu migir Aššur u Mullissu šarru ša ultu ṣeherišu ana Nabu Tašmetum u Nanaya ittakluma ēmuru danānšun mār Sin-ahhe-eriba šarru rabû šarru dannu šar kiššat šar KUR-aš-šur{KI} mār Šarru-ukin šarru rabû šarru dannu šar kiššat šar KUR-aš-šur{KI} šakkanak Babili šar KUR-EME.GI₇ u URI{KI} līplīp Bel-bani zēr dārû ša durugšu Baltil ullânūʾa bēlu rabû Marduk itti e₂-sag-gil₂ u Babili ēziz libbašu zenûtu irši UN.MEŠ-šu₂ anna ulla ahāmeš ētappalā idabbubā lā šalimtu ana makkūr bēli rabî Marduk qāssunu ūbilūma ana Elamti iddinū ṭaʾtu epšētišina eli Marduk Zer-banitu imraṣāma iqbû sapāhšin eli āli mê ušbīʾma ušēme kišubbiš DINGIR.MEŠ-šu₂ ištarātušu ipridūma ēlû šamāmeš šubat āli innasihma ul innaṭal temmēnšu ina rēš šarrūtiya ina mahrî palêya ša ina kussî šarrūti rabîš ūšibu rēmēnû Marduk libbašu inūhma itti āli ša iznû salīmu irši e₂-sag-gil₂ u Babili eššiš ušēpiš ṣalam ilī rabûti uddiš ina šubtišunu ušarmâ šubat dārât bīt Aššur ušaklil ina kullat māhāzī aštakkanu simāte ina ūmešuma e₂-nig₂-gidru-kalam-ma-sum-ma bīt Nabu ša harê ša ašaršu ikkamruma ēmû tīlāniš ṣēr uššēšu lā innaṭalu lā uṣṣabbû nabnītsu anāku Aššur-ahu-iddina šar KUR-aš-šur{KI} ša Aššur Sin Šamaš Bel Nabu ana šuklulu māhāzī udduše ešrēti iptû hasīsuš epēš e₂-nig₂-gidru-kalam-ma-sum-ma ina libbiya ibšima uštābil kabattī eprīšu kamrūte upattima šikittašu uṣṣabbima ahīṭ temmēnšu kī pî gišhurrišu mahrīte amšuhma ēdu libitti lā uraddi ina muhhi ina arhi šalme ūme šemê uššēšu addima ukīn libnāssu bītu šâšu ultu uššēšu adi gabadibbīšu arṣip ušaklil kīma ūme unammir šipru šâšu Nabu apil ṣīru hadîš lippalis ina kunni libbišu liktarrab šarrūtī haṭṭi išartu murappišat māti lišatmeh rittūʾa ana Aššur-bani-apli mār ridûtu KUR-aš-šur{KI} u Šamaš-šuma-ukin mār ridûte Babili ahhī kilallān ṣīt libbiya šīmtu ṭābtu šīmtu damiqtu ša urruk ūmē palêšun naṣīr kussî šangûtišun lišīmū šīmātsun šarrūssun x x x x x x x ina kitti u mīšari lirdû mātī rubû kēnūtu Sin u Šamaš annu kēnu lītappalū ahāmeš ana arkât ūmē ana ūmē ṣâti enūma bītu šâšu ennahuma labāriš illaku rubû arkû ša anhūssu uddašu šumiya šaṭru itti šumešu liškun Nabu apil ṣīru nādin haṭṭi kussî palê ikribīšu išemme
