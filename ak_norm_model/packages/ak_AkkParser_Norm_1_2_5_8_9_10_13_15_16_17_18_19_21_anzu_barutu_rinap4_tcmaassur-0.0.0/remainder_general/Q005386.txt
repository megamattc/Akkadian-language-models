ribo/babylon7/Q005386
Nergal-šarra-uṣur šar Babili rubâm naʾda migir Marduk ašru kanšu pālih bēl bēlī emqam mutnennû mušteʾʾû ašrāti Nabium bēlišu iššakku zāninum bābil igisê rabûtim ana Esagil u Ezida muṭahhid sattukku muštēširu šuluhhišun mār Bel-šum-iškun rubû emqa eṭlum gitmālum nāṣir maṣṣarti Esagil u Babili ša kīma dūri dannu pāni mātim īdilu anāku inum Marduk Enlil ilī rubû muštāli apkallu ša libbi Igigi kalāmu mūdû ina nišīša rapšātim ištânnima ištu meṣherūtiya išariš ṣabtanni šum ṭābi lū imbânni ašri šulmi u balāṭa lū ireddânni ana išarūtiya ša qaqadâ apālušu ana kanšūtiya ša kayyānim puluhti ilūtišu ašteʾʾû ša elišu ṭābi epēšu ūmišam ātamû ippalsannima ina mātim šum damqa ana šarrūtim izkur ana rēʾûti nišīša ana dāri epēšu haṭṭi išarti murappišat mātu ana šarrūtiya lū išrukam šibirri kīnu mušallim nišī ana bēlūtu lū iqīpim ušpari mukanniš zāʾiru lū ušatmiha qātūʾa agâ kīnu ušaššânnima ana šarrūtiya šāninu u mugallitu ul ušabši anār ayyābī ašgiš zāmânu lā māgiri kalîšunu ālut mīšari ina mātim aštakkan nišīya rapšātim ina šulmi artaneʾʾe ina ūmišu ana Marduk ili bān nēmeqi ša ina Igigi šurbâtim amâtsu ina Anunnaki šūtuqat bēlūtsu palhiš attaʾidma igār sihirti Esagil mehrat iltāni ša ramkūtim kiništi Esagil ramû qerebša ša šar mahri uššīša iddûma lā ullû rēšīša ina tamlê ištappiluma īnišū igārūša riksātiša lā dunnunim sippūšu lā kunnum bursagga ana ullulu šuluhhu ana nadê taklīmu bēli rabû Marduk ana ubbubimma šullumu sattukku šeṭṭim u hiṭītim ana lā šubšî temmēnša labīri ahīṭ abrema eli temmennišu labīri ukīn uššīšu uzaqqir mēlâšu ullâ huršāniš sippūšu ukīnma ina bābišu ertâ dalāti kisâ dannim ina kupri u agurri ušashir Marduk bēlu šurbî etellu ṣīri kabti šitrāhu nūr ilī abbēšu lipit qātiya šūqurum hadîš naplisma balāṭā ūmē arkūtim šebê littūtu kunnu kussî u labāri palê ana šeriktim šurkam ina qibītika kittim ša lā nakāri Nergal-šarra-uṣur lū šarru zāninu mušteʾʾû ašrātika ana dūr dāra anāku
