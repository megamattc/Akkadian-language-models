cmawro/maqlu/Q002708
ÉN bišlī bišlī qidê qidê raggu u ṣēnu ē tērub atlak attamannu mār manni attimannu mārat manni ša ašbātunu-ma ipšēkunu upšāšêkunu tēteneppušāni yâši lipšur Ea mašmaššu lišbalkit kišpīkunu Asalluḫi mašmaš ilī mār Ea apkallu akassīkunūši akammīkunūši anamdinkunūši ana Girra qāmê qālî kāsî kāšidu ša kaššāpāti Girra qāmû lītallal idāya ipšu bārtu amāt lemutti râmu zīru dibalâ zikurudâ kadabbedâ šurḫungâ šabalbalâ ṣūd pānī u šanê ṭēmu tēpušāni tušēpišāni Girra lipšur ana mīti tahīrāʾinni tēpušāni tušēpišāni Girra lipšur ana gulgullati tapqidāʾinni tēpušāni tušēpišāni Girra lipšur ana eṭem kimtīya tapqidāʾinni tēpušāni tušēpišāni Girra lipšur ana eṭemmi aḫî tapqidāʾinni tēpušāni tušēpišāni Girra lipšur ana eṭemmi murtappidu ša pāqida lā īšû tapqidāʾinni tēpušāni tušēpišāni Girra lipšur ana eṭem ḫarbī nadûti tapqidāʾinni tēpušāni tušēpišāni Girra lipšur ana ṣēri kīdi u namê tapqidāʾinni tēpušāni tušēpišāni Girra lipšur ana dūri u samēti tapqidāʾinni tēpušāni tušēpišāni Girra lipšur ana Bēlet ṣēri u bamâti tapqidāʾinni tēpušāni tušēpišāni Girra lipšur ana utūni labti tinūri kinūni KI.UD.BA u nappaḫāti tapqidāʾinni tēpušāni tušēpišāni Girra lipšur ṣalmīya ana mīti tapqidā tēpušāni tušēpišāni Girra lipšur ṣalmīya ana mīti taḫīrā tēpušāni tušēpišāni Girra lipšur ṣalmīya itti mīti tušnillā tēpušāni tušēpišāni Girra lipšur ṣalmīya ina sūn mīti tušnillā tēpušāni tušēpišāni Girra lipšur ṣalmīya ina kimaḫ mīti taqbirā tēpušāni tušēpišāni Girra lipšur ṣalmīya ana gulgullati tapqidā tēpušāni tušēpišāni Girra lipšur ṣalmīya ina igāri tapḫâ tēpušāni tušēpišāni Girra lipšur ṣalmīya ina askuppati tušnillā tēpušāni tušēpišāni Girra lipšur ṣalmīya ina bīʾi ša dūri tapḫâ tēpušāni tušēpišāni Girra lipšur ṣalmīya ina titurri taqbirā-ma ummānu ukabbisū tēpušāni tušēpišāni Girra lipšur ṣalmīya ina burê ša ašlāki būrta taptâ taqbirā tēpušāni tušēpišāni Girra lipšur ṣalmīya ina rāṭi ša nukaribbi būrta taptâ taqbirā tēpušāni tušēpišāni Girra lipšur ṣalmīya lū ša bīni lū ša erēni lū ša lipî lū ša iškūri lū ša kupsi lū ša ittî lū ša ṭīdi lū ša līši ṣalmī muššulāti ša pānīya u lānīya tēpušā-ma kalba tušākilā šaḫâ tušākilā iṣṣūra tušākilā ana nāri taddâ ṣalmīya ana Lamašti mārat Ani tapqidā tēpušāni tušēpišāni Girra lipšur ṣalmīya ana Girra tapqidā tēpušāni tušēpišāni Girra lipšur mêya itti mīti tušnillā tēpušāni tušēpišāni Girra lipšur mêya ina sūn mīti tušnillā tēpušāni tušēpišāni Girra lipšur mêya ina kimaḫ mīti taqbirā tēpušāni tušēpišāni Girra lipšur ina x erṣeti mêya taqbirā tēpušāni tušēpišāni Girra lipšur ina x erṣeti mêya taqbirā tēpušāni tušēpišāni Girra lipšur ina maḫar ilī ša mūši mêya taḫbâ tēpušāni tušēpišāni Girra lipšur x-x x-x x ana Gilgāmeš taddinā tēpušāni tušēpišāni Girra lipšur ana arallê taḫīrāʾinni tēpušāni tušēpišāni Girra lipšur zikurudâ ana pāni Sîn tēpušāni tušēpišāni Girra lipšur zikurudâ ana pāni Šulpaea tēpušāni tušēpišāni Girra lipšur zikurudâ ana pāni Nimri tēpušāni tušēpišāni Girra lipšur zikurudâ ana pāni Gula tēpušāni tušēpišāni Girra lipšur zikurudâ ana pāni Urgulî tēpušāni tušēpišāni Girra lipšur zikurudâ ana pāni Ereqqi tēpušāni tušēpišāni Girra lipšur zikurudâ ana pāni Zuqaqīpi tēpušāni tušēpišāni Girra lipšur zikurudâ ana pāni Šitaddari tēpušāni tušēpišāni Girra lipšur zikurudâ ana pāni Ḫabaṣīrāni tēpušāni tušēpišāni Girra lipšur zikurudâ ša ṣerri šikkû arrabu perurūtu tēpušāni tušēpišāni Girra lipšur zikurudâ ša pagri x x-x x ša ruḫê tēpušāni tušēpišāni Girra lipšur ina akalu ukultu inbu tusākilāʾinni tēpušāni tušēpišāni Girra lipšur ina mê šizbi šikari karāni tašqâʾinni tēpušāni tušēpišāni Girra lipšur ina mê u uḫūli turammekāʾinni tēpušāni tušēpišāni Girra lipšur ina šamni tapšušāʾinni tēpušāni tušēpišāni Girra lipšur ina šūbulāti tušēbilāʾinni tēpušāni tušēpišāni Girra lipšur ina maḫar ili šarri kabti u rubê tušaškināʾinni ina maḫar tīru manzazi u bāb ēkalli tušaškināʾinni ina maḫar ibri tappê u kinatti tušaškināʾinni ina maḫar abi u ummi aḫi u aḫāti aššati māri u mārti tušaškināʾinni ina maḫar bīti u bābi ardi u amti ṣeḫer rabi ša bīti tušaškināʾinni eli āmerīya tušamriṣāʾinni aktamīkunūši aktasīkunūši attadinkunūši ana Girra qāmî qālî kāsî kāšidu ša kaššāpāti Girra qāmû lipaṭṭer riksīkunu lipaššer kišpīkunu lipaššer sirqīkunu ina qibīt Marduk mār Ea apkalli u Girra āriru mār Ani qardu TU₆ ÉN  KA.INIM.MA ušburrudê ÉN attimannu kaššāptu ša zikurudâ ippuša lū ibru lū tappû lū aḫu lū itbāru lū ubāra lū mār āli lū mūdû lū lā mūdû lū kaššāpu lū kaššāptu lū zikaru lū sinništu lū mītu lū balṭu lū ḫablu lū ḫabilti lū kurgarrû lū saḫḫiru lū eššebû lū naršindû lū mušlaḫḫu lū agugillu lū lišānu nakertu ša ina māti bašâtu mušītu kallātu kuttumtu kakkašunu lišber-ma lā ṣalālu līmissunūte TU₆ ÉN  KA.INIM.MA ušburrudê šalāšat ḫuṣāb ēri lipâ tapassaš tabarra takarrik ÉN nērtīya kaššāptīya kušāpātīya šūquki ša šamê šupulki ša qaqqari x-x-x-x x kur-ki ša Subarti ma-x x x-ki ša pi-x x-x-x-x x ḫar-ki šūquki ša šamê x-x-x-x-ki ša qaqqari x-x-x-x-x kur-ki ša Subarti ma-x-x x-ki ša pi-x anappassunūti x asammakšunūti ki-x-x-x-x ašakkanšunūti ana pī Girra qāmî qālî kāsî kāšidu ša kaššāpāti TU₆ ÉN  ÉN ša Šamši mannu abūšu mannu ummašu mannu aḫāssu-ma šū dayyānu ša Šamši Sîn abūšu Nikkal ummašu Manzât aḫāssu-ma šū dayyānu Šamaš kišpī uḫallaq ruḫê upaššar u šī Manzât uḫappe riksī kišpī uḫallaq ruḫê upaššar ipšu bārtu amāt lemutti ušabbal ana šāra te ÉN  ÉN ippušāni īteneppušāni gutêti elamâtu ḫabigalbatâtu mārāt māti irakkasāni riksī šeššet riksūšina sebet piṭrūʾa ša mūši ippušānim-ma ša kal ūmu apaššaršināti ša kal ūmu ippušānim-ma ša mūši apaššaršināti ašakkanšināti ana pī Girra qāmî qālî kāsî kāšidu ša kaššāpāti TU₆ ÉN  ÉN rūʾūʾa kaššāpat anāku pāširāk kaššāptu kaššāpat anāku pāširāk kaššāptu elamâti anāku pāširāk kaššāptu qutâti anāku pāširāk kaššāptu sutâti anāku pāširāk kaššāptu lullubâti anāku pāširāk kaššāptu ḫabigalbatâti anāku pāširāk kaššāptu agugillat anāku pāširāk kaššāptu naršindat anāku pāširāk kaššāptu mušlaḫḫat anāku pāširāk kaššāptu eššebâti anāku pāširāk kaššāptu qurqurrati anāku pāširāk kaššāptu ši-i-mat a-ši bābīya anāku pāširāk kaššāptu mārat ālīya anāku pāširāk ašpur ana ereb Šamši ṣalmīšina ilqutūni ša sebe u sebe kaššāpāti ṣalmīšina ana Girra apqid ana utūni ālikti ašarrapšināti Girra qumi kaššāpī u kaššāptī Girra quli kaššāpī u kaššāptī Girra qumīšināti Girra qulīšināti Girra kušussināti Girra aruḫšināti Girra šutābilšināti ezzu Girra linēḫkināši Girra lulīmu li-x-x-kināši kaššāpu u kaššāptu ēpišu u ēpištu šunu lū ana bīʾi-ma anāku kīma mê mīli-ma lubāʾšināti TU₆ ÉN  ÉN ēpištu u muštēpištu tuppu 4.KAM Maqlû kīma labirīšu x x x
