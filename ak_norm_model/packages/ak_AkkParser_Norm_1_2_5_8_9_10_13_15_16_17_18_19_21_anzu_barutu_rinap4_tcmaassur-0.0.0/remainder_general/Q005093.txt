cmawro/cmawr2/Q005093
ÉN šar nēmeqi bānû tašīmti massû ṣīru usum Eʾabzu Ellilbanda itpēšu karūbu uršān Eridu apkal Igigi bēl Eʾengura ṣulūl Eʾunir bābil mīli u ḫengalli murīš nārāti ina tâmāti u ṣuṣê tudešši nuḫša ina qerbēti tušabši napišti nišī ašnan Anu u Ellil ḫadîš rīšūka Anunnaki ina māḫāzīšunu ikarrabūka x ša ilī kalāma x ša tabnû amēlūti x ša tabnâ šassūri x šim ši x x x šim me x x x x-x x nišū māti ištammarā zikirka kabta ana ilī rabûti tanamdin milka Ea ina têka ša balāṭi inêš mītu anāku Banītu-tēreš mār ilīšu ša ilšu Sîn ištaršu Nikkal ina lumun idāti ittāti lemnēti lā ṭābāti ša ina bītīya ibšâ palḫāku-ma adrāku šutaddurāku ulli rēšīya ibi šumī qibītukka liššemû zikrūʾa ina libbīka ana damiqti lukšud šurkam-ma balāṭa lubūr ana dāriš atmûʾa liṭīb eli ili u šarri ilu u šarru ša qabêya līpušū pû u lišānu lištēmiqūni ay x ay ikšudanni mimma lemnu mimma lā ṭābu u šunu upīš kaššāpi u kaššāpti Ea ina têka ša balāṭi mimma lemnu mimma lā ṭābu linēʾū irassun rikis kaššāpi u kaššāpti lipṭur šipti ša Eridu riksīšunu lemnūti lipaṭṭir apkal ilī Marduk lībibā minâtūʾa mešrêtūʾa elīya liṭībā šamû liḫdûka Apsû lirīška ilū ša kiššati likrubūki ilū rabûtu etelliš lišālilūka dumqīka liqbû ilū Igigi  KA.INIM.MA šuʾillakki Ea  lū ina riksi lū ina nignakki teppuš 
