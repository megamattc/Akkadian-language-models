ribo/babylon6/Q003804
anāku Aššur-bani-apli šarru rabû šarru dannu šar kiššati šar KUR-aš-šur šar kibrāt erbetti šar šarrāni rubû lā šanān ša ina amāt Aššur Šamaš u Marduk ultu tâmtim elīt adi tâmtim šaplīt ibēluma gimir malik ušakniš šēpuššu zānin e₂-sag-il₂ ēkal ilī ša kīma šiṭir burūmû unammir šigaršu u ša ešrēte kalîšina hibiltašina ušallim eli kullat māhāzī ukīn andullu ša epšētušu eli kal ilī ṭābā eli ṣalmāt qaqqadi duššupat rēʾûssu mār Aššur-ahu-iddina šarru rabû šarru dannu šar kiššati šar KUR-aš-šur šakkanak Babili šar KUR-šu-me-ri u URI{KI} mušēšib Babili ēpiš e₂-sag-il₂ muddiš ešrēte kullat māhāzū ša ina qerebšina ištakkan simāti u sattukkīšina baṭlūtu ukinnu parṣī kidudê kīma labīrimma uterru ana ašrīšun mār mār Sin-ahhe-eriba šarru rabû šarru dannu šar kiššati šar KUR-aš-šur anākuma bēlu rabû Marduk ša ina palê šar mah-ri ina mahar abi bānîšu ūšibu ina qereb Baltil ina ūmē palêya ina rīšāti ana Babili īrumma sattukkī e₂-sag-il₂ u ilī Babili ukīn kidinnūt Babili akṣur aššu dannu ana enši lā habālu Šamaš-šuma-ukin ahi talīme ana šarrūtu Babili apqid u šipir e₂-sag-il₂ ša zārûya lā uqattû anāku ušaklil gušūrī erēnu u šurmēni ṣīrūtu tarbīti Hamanu u Labnanu elišu ušatriṣi dalāt taskarinni musukkanni burāši erēnu ušēpišma urattâ ina KA₂.MEŠ-šu₂ unâte hurāṣi kaspi siparri parzilli iṣṣī u abnī ušēpišma ukīn ina qerebšu ina ūmešuma e₂-kar-za-gin₃-na bīt Ea ša qereb e₂-sag-il₂ eššiš ušēpiš Ea šar apsî šipir šuāti hadîš lippalisma yâti Aššur-bani-apli šar KUR-aš-šur rubû pālihšu amāt damiqtiya liššakin šaptuššu balāṭ ūmē rūqūti šebê littūtu ṭūb šīri u hūd libbi lišīm šīmātī išid kussî šarrūtiya kīma šadî lišaršid itti šamê u erṣetim lukīn palûya u ša Šamaš-šuma-ukin šar Babili ahi talīmiya ūmēšu līrikū lišbi bu-ʾa-a-ri matīma ina ahrât ūmē rubû arkû ša ina ūmē palêšu šipir šuāti innahu anhūssu luddiš ṣalam šarrūtiya li-mur-ma šamnu lipšuš nīqa liqqi itti ṣalamišu liškun ikribīšu Ea išemme ša šumī šaṭru ipaššiṭu ṣalam šarrūtiya iʾabbatu lū ašaršu unakkaruma itti ṣalamšu lā išakkan Ea bēlu ṣīru aggiš likkilmešuma kussî šarrūtišu li-ša₂-bal-kit-ma līṭir bēlūtsu šumšu zēršu ina mātāti lihalliqma ai iršišu rēmu
