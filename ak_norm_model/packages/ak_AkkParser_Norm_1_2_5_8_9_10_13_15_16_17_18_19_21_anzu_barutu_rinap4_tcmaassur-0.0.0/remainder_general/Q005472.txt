ribo/babylon7/Q005472
Etemenanki ziqqurrat Babili Nabium-kudurri-uṣur šar Babili iššakku ṣīri x x x x x x ša ana Nabium bēlišu bāšâ uznāšu mušteʾʾû balāṭam naʾdam lā mupparkû bābil igisê rabûti ana Esagil enqu mutnennû zānin Esagil u Ezida aplu ašarēdu ša Nabium-apla-uṣur šar Babili anāku inum Marduk bēlī rabiʾu rēšīya ullû nišim rapšātim x x x x x x x x x x x x x x ina kullat mātitān gimir kal malkī ša ana narām Marduk ina naphar nišī dadmī rēšāšunu ullâ ištu tiāmti elīti adi tiāmti šaplīti mātāti rūqāti nišī dadmī rapšātim šarrāni šadî nesûtim u nagî bērūtim ša qereb tiāmti elītim u šaplītim ša Marduk bēlī ana šadād serdêšu ṣerraʾetsina umallû qātuʾa adkâmma ummānāt Šamaš u Marduk ana epēšu Etemenanki u Eurmeiminanki ēmidšināti tupšikku išdī Etemenanki u išdī Eurmeiminanki tamlâ zaqra umalli Etemenanki u Eurmeiminanki pitiqšina kalāma ina kupru u agurri ēpuš ušaklilma unammar šaššiš
