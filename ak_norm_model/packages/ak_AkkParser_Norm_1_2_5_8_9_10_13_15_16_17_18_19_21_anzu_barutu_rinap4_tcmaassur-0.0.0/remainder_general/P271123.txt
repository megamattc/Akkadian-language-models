aemw/amarna/P271123
ana Pahanate bēliya umma ʿAbdi-Aširte ardikama ana šēpēt bēliya amqut mīnu awâteka bēlī ana muhhiya ša tadabbubšunu ana mīni kīam tadabbub bēlī attāmi nakru ša māt Miṣri u teppuš arna ana amīlī māt Miṣri lišme bēlī yānu amīlī ina libbi Ṣumuri ana naṣāriši kīma qabêšu u Ṣumuri ṣābū Šehlali palhat yānu amīlī ina libbiši ana naṣāriši u innerir anāku ištu Irqat u akšudma anāku Ṣumuri u AŠ UŠ x-ka ištu qāti ṣābī Šehlali šumma ul ašbāku anāku ina Irqat šumma ina ašar bīt nēh ašbāku u lū išarrapūni ina išātāte Ṣumuri u ēkallaši ṣābū Šehlali u inūma innerir anāku ištu Irqat u akšudmi anāku ina Ṣumuri u yānu amīlī ša ašbū ina ēkalliši u anumma amīlū ša ašbūni ina ēkalliši Šab-ili Bišitanu Maya Arzayu anumma 4 amīlū ša ašbūni ina ēkalliši u iqbûni šunu ana yâši šezzibannâšimi ištu qāti ṣābī Šehlali u ušezzebaššunu ištu qāti ṣābī Šehlali 4 napšāti uwwimi 25 ša idūkūni ṣābū Šehlali u inūma libbi bēliya x-ra ṣābī x annûte x-šu-nu ištu Ṣumuri x innabtūma lā aṭrudmi ammīni ikazzibūni hazannūte ana pānīka u teštenemme ana šâšunu u Yamaya inūma išappar ana muhhika u ikazzib ana pānīka u teštenemme ana awâtešu Yamaya x itti ṣābī Šehlali x-ni₇ ana ṣabāt Ṣumuri u ilteqe ṣābī ana ṣabāt ālamma amīlī marṣa annīna aškun ina Ṣumuri ana naṣāriši x Ṣumuri x bēliya x ana lamādi šarrimma
