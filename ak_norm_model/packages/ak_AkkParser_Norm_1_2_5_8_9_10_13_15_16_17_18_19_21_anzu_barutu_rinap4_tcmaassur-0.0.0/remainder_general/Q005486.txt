ribo/babylon7/Q005486
Nabium-kudurri-uṣur šar Babili rēʾûm kīnim zānin Esagil u Ezida aplu ašarēdu ša Nabium-apla-uṣur šar Babili anāku ištu tiāmtim elītim adi tiāmtim šaplītim mātāti kalâšina ša Marduk bēlī rēʾûssina yâti iddinam ina kullat mātitān gimir kal dadmī ālu Babili ana niṣirtim aškun aššum maṣṣarti Esagil dunnunim lemnum u šaggišu ana itât Babili lā sanāqa ištu pāṭ Babili adi qereb Kiš ištu mehrat Kiš adi kāri Nergal 4 2/3 bēru qaqqari mišihtim šipik eprī rabiʾūtim aštappakma mê dannūtim ālu uštalmi aššum butuqtim qerbašun lā šubšî kāri dannum ina kupri u agurri akṣur kibiršun elān Babili meherat Sippar Šamaš ištu kišād Idiqlat adi kišād Puratti 5 bēru qaqqari mišihtim šipik eprī rabiʾūtim aštappakma mê dannūtim kīma gipiš tiāmtim ana 20 bēru qaqqari mātu uštalmi aššum ina takkipti agê mê ezzūtim šipik eprī šunūtim aškunu lā nussî kāri dannum ina kupri u agurri akṣur kibiršun maṣṣarti Esagil u Babili udanninma ana šadîm napišti nišīma Babili aškun nišim āšib libbišu ana šadādu serdê Marduk bēliya mugallitim lā ušarši Marduk bēlī epšētūʾa ana damiqtim hadîš naplisma balāṭam dārâ šebê littūtim ana širiktim šurkam ūm qātâ anaššûka bēlī Marduk kakkīka dannūtim ša lā immahhari ana šumqut nakirīya lillikū idāya manāma ina ahrâtim epšētūʾa ē tēni lipit qātīya ē tunakkir alakti ilī šiteʾʾe maṣṣarti āli dunnunim šudud libbumma serhī eprī šupuk miqitti agurri šussik mê dannūtim šutashir mātu tagammil mātka tušallam rabâ ilaka
