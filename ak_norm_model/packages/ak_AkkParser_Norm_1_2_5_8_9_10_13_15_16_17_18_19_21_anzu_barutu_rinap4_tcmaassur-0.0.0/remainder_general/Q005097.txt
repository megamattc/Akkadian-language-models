cmawro/cmawr2/Q005097
šumma kišpū ruḫû rusû upšāšû lemnūtu upšāšê zikurudê ittanmarū x x x qēm šegušši pillurtu teṣṣer x epru zikurudâ u utukka lemna tamannu ina šanê ūmi ina egubbê tašaddad ūra tašabbiṭ tašallaḫ mê ellūti tanaddi šutukka tukān guḫšâ tasaḫḫap ina muḫḫīšu šeššet qa akala x qa akala arka šina qa kukka mirsa suluppī sasqâ dišpa ḫimēta šamna šaman-rūšti karāna ṣaḫta tašakkan šina laḫannī tukān nignak burāši tarakkas ištēn šiqil kasap ipṭiri qadu gišrinni šūmī pitilta suluppī ina ṭēḫ guḫšî tašakkan mê ellūti tanaqqi mê Šamši  Šamaš šar šamê u erṣeti attā muštēšer gimir nišī mukīn napišti attā mīta bulluṭu kasû puṭṭuru ittīka ibašši ša upīšū u zikurudû ussulūšu kišpū ukassûšu bullussu ittīka ibašši Šamaš ina mê naqê ina maḫrīka kišpī ruḫê rusê zikurudê ana annanna mār annanna ša ilšu annanna ištaršu annannītu epšū bussurū dīnšu dâni purussêšu x parāsi Ea bēlī rabû išpuranni ša Ea uwaʾʾiranni ina maḫrīka azzâz Šamaš annanna mār annanna ša kišpū u zikurudû epšūšu ana balāṭ napištīšu upīšīšu puššuru dīnīšu dâni purussêšu parāsi ina ikribi u teslīti izzâzku Šamaš ina qibītīka ilšu lizzīz-ma teslīssu liqbīku ištaršu lizzīz-ma aḫulabīšu liqbīku Šamaš puššuru upīšū u zikurudû ittīka ibašši Šamaš bēlī bēlu rabû pāris dīni ili u amēli attā kišpū ruḫû rusû lemnūti u zikurudû ša annanna mār annanna epšū ēpišu u ēpištu kaššāpu u kaššāptu sāḫiru u sāḫirtu Šamaš ša attā tīdûšunūti-ma mamman ilu lā īdû isḫurū išteʾʾû ina akali lū inib kirî ušākilūšu ina šikari lū išqûšu ina mê lū urammikūšu ina šamni lū ipšušūšu ṣalmīšu lū ušnillū zikurudâ lū īpušūšu mimma epiš lemutti ša amēlūte lū īteppušūšu anāku lā īdû x x ina ūmi annî iziz-ma eʾiltašu puṭuršu-ma ilšu x dalīlīka lidlul annanna mār ilīšu lišlim-ma ina maḫrīka namriš littallak u anāku aradka dalīlīka ludlul  kīma annâ šalāšīšu imtanû ina gišrinni kasap ipṭirīšu inaššī-ma ana šutukki illak-ma šūmī suluppī pitilta išaḫḫaṭ Šamaš kīma annû x iššaḫḫaṭu kišpū x x lā ṭābtu zikurudû ina ālīya āl šarri āl il u ištar šarri littakker kasap ipṭirīya maḫrāta napištī qīšam anniam iqabbī-ma Šamaš iššer  kīma mê Šamši ittanaqqû ištu ūri ina arādīšu upīšū ša ina bīt amēli innamrū u šūšurāt bīti ina tupšikki tašakkan ana muḫḫi mê gaṣṣi ṭābāta karāna ṣaḫta ulušinna tanaqqi ina namsê takattam ina šēpī kamāsi ana ereb šamši ana nāri innaddû amēlu šū ša inaššû ina ištēn ūmi ana bīti lā irrub ina šanê ūmi ina egubbê bīni maštakal qan-šalāli suḫuššu kušgugalû nigkalagû gizillû ēru libbi-gišimmari šebirbirredû bīta tullal sippī bīti kalāma ittâ gaṣṣa šaman erēni taltanappat ēma bābu kamû nignak burāši u erēni taštanakkan amēla šuāti mê tasallaḫ-ma amēlu ša šaknūšum adi ūm balṭu mimma ana amēli ul iṭeḫḫe  ÉN ša kaššāptīya ḫipi rikissa ša elēnītīya suppiḫi amâtīša terra kišpīša ana meḫê amâtīša ana šāri mimma tēpuša tuštēpiša lūbil šāru ina kūru u nissati lūbil ūmša ina ḫuṣṣi u ḫīpi libbi liqattâ šanātīša šī limūt-ma anāku lubluṭ kišpūša ruḫûša rusûša lū pašrū ina qibīt Ea Šamaš Marduk u rubāti Bēlet-ilī TU₆ ÉN  KA.INIM.MA šumma upšāšê ina bīt amēli ittananmarū ina mê imessi itti tuḫḫī tusammaḫ alpa ṣalma tušakkal šiptu annītu sebîšu imannū-ma kišpū pašrū  ana pišerti kišpī ša ina bīt amēli innamrū eper sūq-erbetti kīma labirīšu šaṭir bari ēkal Aššur-bāni-apli šar kiššati šar Māt-Aššur ša ana Aššur u Mullilti taklu-ma ša Nabû u Tašmētu uznu rapaštu išrukūš ana taḫsisti šitassîšu išṭur-ma ibri qereb ēkallīšu ukīn mannu ša itabbalu ū lū šumšu itti šumīya išaṭṭaru Aššur u Mulliltu aggiš ezziš liskipūšu-ma šumšu zēršu ina māti liḫalliqū tākilka ul ibâš šar ilī Aššur
