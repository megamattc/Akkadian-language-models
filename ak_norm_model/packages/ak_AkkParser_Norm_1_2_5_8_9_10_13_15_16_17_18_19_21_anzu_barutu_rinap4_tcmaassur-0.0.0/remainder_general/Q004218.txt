cmawro/cmawr1/Q004218
šumma amēlu kišpī epšūšu lū ṣalmūšu ina mê temrū lū ṣalmūšu ana gulgulli amēlūti paqdū x lū ṣalmūšu ina išāti nadû lū ṣalmūšu ina erṣeti qebrū lū mê zikurudêšu ḫebû ana maḫar kakkabī naqû lū ina akalī šūkul lū ina mê šaqi lū ina šamni pašiš lū ina šūbulāti šūbul ana bulluṭīšu u šūzubīšu u kišpī ruḫê annûti ana zumrīšu lā ṭeḫê u lū kaššāpi lū kaššāpti ša īpušūšu kišpīša ruḫêša saḫārim-ma ṣabātīša kaššāpi u kaššāpti arḫiš ubburim-ma ina aganutillê qāt māmīti x  šiptu Šamaš annûtu ēpišūʾa Šamaš annûtu muštēpišūʾa ṣalmī kaššāpīya u kaššāptīya ṣalmī ēpišīya u muštēpištīya ṣalmī sāḫirīya u sāḫertīya ṣalmī rāḫīya u rāḫītīya ṣalmī bēl dabābīya u bēlet dabābīya ṣalmī bēl ikkīya u bēlet ikkīya ṣalmī bēl dīnīya u bēlet dīnīya ṣalmī bēl ṣerrīya u bēlet ṣerrīya ṣalmī bēl tidūkīya u bēlet tidūkīya ṣalmī bēl egerrîya u bēlet egerrîya ṣalmī bēl tidūkīya u bēlet tidūkīya ṣalmī bēl amātīya u bēlet amātīya ša ipša bārta amāt lemutti īpuša ušēpiša isḫura ušasḫira ana ēpišti epšī-ma iqbû ana sāḫerti suḫrī-ma iqbû Šamaš annûtu šunu annûtu ṣalmūšunu kīma šunu lā izzazzū ṣalmūšunu ēpuš-ma ina maḫar ilūtīka rabītu našâku Šamaš ša yâši kišpī ruḫê rusê upšāšê lā ṭābūti râma zīra dibalâ zikurudâ kadabbedâ egerrâ šurḫungâ ṣūd pānī ÍD.GUR.RA egalkurrû miqit ṭēmi šinīt ṭēmi šudingirrakka šuʾininnakka šugidimmakka šunamerimmakka šunamlullukka šēd lemutti sanḫulḫazâ mukīl rēš lemutti iškunūnim-ma pīya uṣabbitū kišādī utarrirū pīya ubbilū dabābī ildudū irtī idʾipū libbī unnišū aḫīya iksû birkīya iksû šēpīya ālikāti ukassû eṣenṣērī ikpupū pānīya uṣṣanaddū zumrī mangu luʾtu umallûʾinni šārtī imlusū sissiktī ibtuqū ruʾtī ilqû eper šēpīya išbušū mindāt lānīya umandidū ṣalmīya lū ša bīni lū ša erēni lū ša lipî lū ša iškūri lū ša kupsi lū ša ittê lū ša ṭīdi lū ša līši lū ša līš šegušši lū līš labti lū īpušū-ma kalba lū ušākilū šaḫâ lū ušākilū iṣṣūr šamê lū ušākilū nūn apsî lū ušākilū Šamaš annûtu šunu annûtu ṣalmūšunu kīma šunu lā izzazzū ṣalmīšunu ina maḫar ilūtīka rabīti ulzīssunūti ṣalmīya īpušū-ma ina sūn mīti iškunū ṣalmīya īpušū-ma ina samīt dūri itmirū ina bīʾi ša dūri ītepû ṣalmīya īpušū-ma ina šaplān dimti ušnillū ṣalmīya īpušū-ma ina kišād Sebetti x x ṣalmīya īpušū-ma ina kiškattê paḫāri x ṣalmīya īpušū-ma ina kibir nāri kilallē utammirū ṣalmīya īpušū-ma ina ḫurri ereb šamši ipḫû ṣalmīya īpušū-ma ina bīt Kūbu ša ṣēri itmirū ṣalmīya īpušū-ma ina utūn paḫāru išrupū ṣalmīya īpušū-ma ina utūn sābî išrupū ṣalmīya īpušū-ma ina kanni ṣāḫiti itmirū ṣalmīya īpušū-ma ina labti iqlû ṣalmīya īpušū-ma ina tinūr siparri iqlû ṣalmīya īpušū-ma ina ṣīt šamši iqlû ṣalmīya īpušū-ma ina ereb šamši iqlû ṣalmīya īpušū-ma ina ereb abulli itmirū ṣalmīya īpušū-ma ina sūq-erbetti utammirū ṣalmīya īpušū-ma ina šaplān Kūbu itmirū ṣalmīya īpušū-ma kīma pisannu mušardî ina būri iškunū-ma imḫuḫū ṣalmīya īpušū-ma kīma kakkab šamāmī ušēridū ṣalmīya īpušū-ma x ša saḫaršuppê ina bābi ulaʾʾibū ṣalmīya īpušū-ma ana Gilgāmeš iddinū-ma Ḫubur ušēbirū ṣalmīya īpušū-ma x atūdi ušxû ṣalmīya īpušū-ma ūm 26.KAM ša Abi ašar tēšertu Anunnaki īnû ṣalmīya īpušū-ma itti mê zikurudê maḫar kakkab šamāmī xrū ṣalmīya īpušū-ma ina kišād nāri itmirū ṣalmīya īpušū-ma ina uḫulgalî mê x irmukū ṣalmīya īpušū-ma ina nikis immeri ušalpitū ṣalmīya īpušū-ma ana gulgul amēlūti ipqidū ṣalmīya īpušū-ma ina šaplān Kūši itmirū ṣalmīya īpušū-ma ina šaplān Kūši ša ṣēri itmirū ṣalmīya īpušū-ma ina šaplān Ēqi itmirū ṣalmīya īpušū-ma ina šaplān Ēqi ša ṣēri itmirū ṣalmīya īpušū-ma ina šīnāt ramānīšu imḫuḫū-ma ana ereb šamši iqqû ṣalmīya īpušū-ma ina āli nadî u namêšu itmirū Šamaš dayyān šamê erṣeti attā bēl kīttu u mīšaru muštēšer elâti u šaplâti attā-ma dayyān Anunnaki muštālu Šamaš ša kaššāpīya u kaššāptīya ēpišīya u muštēpištīya rāḫīya u rāḫītīya kišpīšunu ruḫêšunu rusêšunu lemnūti lā ṭābūti libbalkitūšunūti-ma ana muḫḫīšunu u lānīšunu lillikū Šamaš Girra tappûka lītallil idāya Šamaš Girra qāmû liqmīšunūti Girra likkelmēšunūti Girra lišrupšunūti Girra lišḫarmissunūti Girra liṣarripšunūti Girra likabbibšunūti Girra aggiš elīšunu lilsi Girra napištašunu kīma mê litbuk Girra ana Kurnugî lišērissunūti Girra munammer ukli eklēti pānīšu x Girra ana Namtar sukkal erṣeti lipqissunūti Šamaš ša kišpī ruḫê rusê upšāšê lemnūti īpušūni ilu šarru kabtu u rubû nekelmûʾinni itti ili u ištari uzennûʾinni usaḫḫirū būnīšunu ulamminūʾinni ina bīti ṣāltu ina sūqi puḫpuḫḫu iškunūnim-ma ilūtka rabītu īdû ilu ayyumma lā īdû attā-ma tīdû anāku lā īdû Šamaš ša kaššāpīya u kaššāptīya ša ēpišīya u ēpištīya ša rāḫīya u rāḫītīya kišpīšunu ina šaplīka kīma gišparri libbalkitūšunūti ana šâšunu libārūšunūti Šamaš ūmka ezzu likšussunūti kīma diqāri ḫubussunūti kīma tinūri quturšunu līrim šamê liḫūlū lizūbū u littattukū napištašunu kīma mê nādi liqti šunu limūtū-ma anāku lubluṭ šunu līnišū-ma anāku ludnin šunu liktassû-ma anāku lūšir šunu liṣṣabtū-ma anāku lušēt ina qibītīka ṣīrtu ša lā uttakkaru u annīka kīni ša lā innennû anāku Šamaš-šumu-ukīn mār ilīšu aradka lubluṭ lušlim-ma narbîka lušāpi dalīlīka ana nišī ṣalmāt qaqqadi ludlul Šamaš šurbi āšipūtu ša apkal ilī īpušu Marduk  KA.INIM.MA kaššāpta ša kišpī maʾdūtu īpušu saḫārim-ma ṣabāti ša kaššāpti ša ruḫê īpuša ušēpiša arḫiš ubburi  DÙ.DÙ.BI lū ina ūri lū ina ṣēri qaqqara tašabbiṭ mê ellūti tattanaddi paššūra maḫar Šamaš tašakkan šalāš kurummāti 12.TA.AM₃ akalī kunāši tašakkan nignak burāši tašakkan šikara tanaqqi ḫuluppaqqa ana maḫar Šamaš tašakkan lutê ṣarbatu teṣên erbet ṣalmī ṭīdi erbet ṣalmī ṭīd kibir nāri kilallē erbet ṣalmī lipî erbet ṣalmī lipi magarri erbet ṣalmī kupsi erbet ṣalmī līši erbet ṣalmī līš šegušši erbet ṣalmī līš labti erbet ṣalmī bīni erbet ṣalmī erēni erbet ṣalmī ittê erbet ṣalmī iškūri ṣalmī annûti takassīšunūti-ma gizillâ ina išāt kibrīti taqâd-ma ana libbi ḫuluppaqqi tanaddi šiptu annītu šalāšīšu tamannu kīma ibtašlū ina libbi mê tunāḫšunūti šiptu Attunu mû šalāšīšu tamannu x ina ḫarbāti tanassuk ēma naḫlapta išaḫḫaṭu šiptu Ašḫuṭ ašḫuṭ šalāšīšu imannu kišpī pašrū namerim māmītu ul iṭeḫḫû  šiptu ašḫuṭ ašḫuṭ aštaḫaṭ aštaḫaṭ imṭīya tānēḫīya u tādirātīya uʾa ayya mimma lemnu ša ina zumrīya šerʾānīya bašû ina muḫḫīkunu ašḫuṭ ašḫuṭ ša zumrīya ina muḫḫīkunu ašḫuṭ ša šīrīya ina muḫḫīkunu ašḫuṭ ša šerʾānīya ina muḫḫīkunu ašḫuṭ ša mešrētīya ina muḫḫīkunu  šumma amēlu iddanabbubūšu ina kišpī bēl amātīšu ittanaʾdaršu ina ēkal ittanallaku lā maḫrāšu ša amēli šuāti ṣalmūšu ana Girra paqdū ana šutēšurīšu-ma bulluṭīšu  x x maḫar Šamaš paṭīra tukān nignak burāši tašakkan suluppī sasqâ tasarraq miris dišpi ḫimēti tašakkan x šikara tanaqqi ṣalmī ša kaššāpi u kaššāpti teppuš izqāt qātīšunu izqāt šēpīšunu ša x tapattiq šumšunu ina aḫīšunu tašaṭṭar kibrīta talappassunūti x x tagaššir taqabbī-ma taqallīšunūti  šiptu Šamaš annûtu ēpišūʾa Šamaš annûtu muštēpišūʾa ša amāt lemutti īpušūninni ana lemutti irteneddûninni ana mīti iḫīrūʾinni ana gulgullāti upaqqidūʾinni ṣalmīya ana Girra ipqidū ina ḫurri ša ereb šamši ipḫû kalba ušākilū mê napištīya ina qabri ušnillū ana kakkabī šamāmī mêʾa iqqû zikurudâ zīra kadabbedâ egerrâ īpušūni u karṣīya īkulū Šamaš ūmka ezzu likšussunūti kīma diqāri ḫubussunūti kīma tinūri quturšunu līrim šamê liḫūlū lizūbū u littattukū Šamaš Girra tappûka lītallal idāya Šamaš Girra qāmû liqmīšunūti x x narbîka lušāpi dalīlīka ana nišī rapšāti ludlul kišpū ša kaššāptu īpuša iturrū-ma iṣabbatū x ša e ba x x x ku x x x aš₂ x x x liqmīšunūti x ina mê egubbê x ludlul TU₆ ÉN  x šipta annīta x-šu₂ tamannū-ma kišpī ša kaššāpti īpuša iturrū-ma kaššāpti iṣabbatūši  qati  gabari Bābili kīma labirīša šaṭir-ma bar tuppi Mušēzib-Bēl mār Ileʾʾi-bulluṭa-Marduk šamallî āšipi agašgû ana tāmartīša išṭur-ma ibri
