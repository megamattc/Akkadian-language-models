ribo/babylon7/Q005398
Nabium-naʾid šar Babili rubû naʾdu rēʾâm zāninu ša ana ṭēm ilī putuqqu emqa mutnennû mušteneʾʾû ašrāti ilī rabûti eṭlu šussumu binût apkallu ilī Marduk nabnīt Eruʾa bānâta gimir malku itīt Nabu apil Esagil sāniq mithurtu binûtu Ninšiku mūdû bānû kalāma nibīt Nannari bēlu agî mukallim ṣaddu ša ūmišamma išteneʾʾû puluhtu ilī rabûti ana zinnāti Esagil u Ezida bāšâ uznāšu mār Nabium-balassu-iqbi rubû emqa anāku āl Babili ana damqāti ašteneʾʾe ana Esagil ēkal ilī rabûti sūturāku igisê ana Ezida šad balāṭu mimma šumšu duššâku ša Emeslam bīt qarrādu ilī ṭuhhudāk hiṣbī inūšu Imgur-Enlil dūr Babili išdāšu inūšūma iqūpū igārūšu rēšīšu itrurma nēmetta lā iši dūru šuāti ana dunnunimma nēmetta šuršî igārūšu quppūtim adkema Imgur-Enlil dūr Babili kudurru UŠ.20.TA.A pulukku dārû uṣurti kīnāta miṣir šuršudu kisurrâ šundulu tukšu dannum ēdil pāni ayyābi māhāza rēštû tuklātu baʾūlāti išidsu udannin kīma kinnê upattinma šadâniš uzaqqir mēlâšu uhummiš ušaršidsu ana tabrâtu aštakkanšu šiṭir šumi ša šar mahri ša qerebšu appalsu itti šiṭir šumiya qerbašu ukīn ana ṣâtu Enlil ilī Marduk ša qibītsu kīnat bēlu apkallu ilī šurbû qurādu šiprī šuāti hadîš naplisma mimmû ēteppušu libūrma likūn maharka šūrik ūmē balāṭiya lušbâ littūtu ai aršâ šānina šumqit ayyābīya lūpuš rēʾûssina ša kalîš kibrāti naphar ṣalmāt qaqqadi gimir tenēšēti lubēl ana dāriʾāti lureʾe nagabšun šarrāni āšib parakkū ša ištanattû mê nagbi elišunu lukīn haṭṭi lūpuš bēlūssun bēlu pālihka ilabbir ana dāriʾāti uṣṣab balāṭu ibaʾʾil šumšu anāku lū šarru zāninku mušteʾʾû ašrīka ana dāriʾāti
