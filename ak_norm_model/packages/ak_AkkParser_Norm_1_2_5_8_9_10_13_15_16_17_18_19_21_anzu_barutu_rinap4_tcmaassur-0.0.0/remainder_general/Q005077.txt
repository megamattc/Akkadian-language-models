cmawro/cmawr2/Q005077
ana bītīšu x ēpišīšu ṣabātu x  DÙ.DÙ.BI ana maḫar Šamaš nignak burāši tukān šikara tanaqqi libitta tatarraṣ-ma qanê kartūtu ina muḫḫi teṣên šina ṣalmī lipî šina ṣalmī iškūri šina ṣalmī ṭīdi ina išāt kibrīti taqalla u kīam taqabbi  ÉN Šamaš bēlu rabû muštēšer elâti u šaplâti Šamaš mīta bulluṭu kasâ paṭāri ša qātīka-ma muštēšer dīn nišī kal dadmē Šamaš attā-ma Šamaš aktamis maḫarka šutēširanni anāku annanna mār annanna ša ilšu annanna ištaršu annannītu Šamaš ša kišpī ruḫû rusû upšāšû lemnūti lā ṭābūti īpuša mê zikurudêya iḫbû ÉN Šamaš bēlu rabû muštēšer elâti u šaplâti attā-ma Šamaš mīta bulluṭu kasâ paṭāru ša qātīka-ma muštēšer dīn nišī kal dadmē Šamaš attā-ma Šamaš aktamis maḫarka šutēširanni anāku annanna mār annanna ša ilšu annanna ištaršu annannītu Šamaš ša kišpī ruḫû rusû upšāšû lemnūti lā ṭābūti īpuša mê zikurudêya iḫbû šudingirrakku šugidimmakku šunamerimmakku kadabbedâ īpušu ušēpišu ṣalmī īpušu-ma ina samīt dūri ipḫû ina bīʾi ša dūri ipḫû ina askuppati ittemir enen-ma Šamaš ina maḫrīka aqallūšunūti ina kibrīt elletu ašarrapšunūtu Šamaš ūmka ezzu likšussunūtu Girra qālû liqmēšunūtu Girra qālû napištašunu liqatti anāku lubluṭ lušlim-ma narbîka lušāpi dalīlīka ludlul  DÙ.DÙ.BI libittu tatarraṣ x šina ṣalmī lipî šina ṣalmī iškūri šina ṣalmī ṭīdi x šipta šalāšīšu tamannū-ma ina išāt kibrīti taqallūšunūtu x x ana muḫḫi tatabbak ṣalmī ina samīt dūri ina bīʾi ša dūri tepeḫḫi ina askuppati tutammar x x x x x x x x maḫrīka i-x
