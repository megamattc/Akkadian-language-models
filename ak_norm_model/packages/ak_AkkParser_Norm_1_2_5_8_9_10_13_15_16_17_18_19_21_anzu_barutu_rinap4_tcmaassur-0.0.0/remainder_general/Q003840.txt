ribo/babylon6/Q003840
{d}suen an-na piriŋ diŋir-re-e-ne lugal {d}en-lil₂-e-ne lugal-a-ni-ir {m}{d}EN.ZU-TI.LA.BI-DU₁₁.GA šagina urim₂{ki}-ma dumu {m}{d}nin-gal-SUM.MA šagina urim₂{ki}-ma u₂-a e₂-kiš₂-nu₆-gal e₂-temen-ni₂-gur₃-ru niŋ₂ ud ul-li₂-a-ta e₂-gar₈ dirig-ga-bi te-me-en-bi a-ri-a uš₈-bi bi₂-in-šuš₂-šuš₂ kan₄-bi ha-lam-me-e-ne ki-bi bi₂-in-kiŋ₂-kiŋ₂ šag₄ dub te-me-en-bi u-me-ni-du₃ saŋ-bi ba-ni-in-il₂ {ŋeš}ig {ŋeš}taškarin ŋeš saŋ kur-bi-ta su₃-ud-da gag urudu bi₂-in-du₃-a keše₂-da-bi kalag-ga uš kug-sig₁₇-a-ke₄ si-ŋar kug-babbar zalag₂-zalag₂ aškud nu-kuš₂-u₃ urudu kalag-ga kug-babbar u-me-ni-dab-dab kan₄ e₂ saŋ-dili e₂ hal-la-ta du₃-a da-ri₂-še₃ gub-bu-de₃ lu₂ mu-sar-ra-ŋu₁₀ šu bi₂-ib₂-ur₃-e-a ha-ba ki-bi kur₂-ru-da {d}suen {d}nin-gal diŋir bad₃-gal-ŋu₁₀ mu-bi he₂-en-ha-lam-e-ne
