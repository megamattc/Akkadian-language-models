cmawro/cmawr2/Q005074
šumma amēlu minâtūšu kīma marṣi ittanašpakā aḫāšu piṭrūšu ramû iqabbī-ma lā ikaššad nīš libbīšu eṭir libbašu iltenemmen lū ina šīnātīšu lū kayyānamma riḫûssu kīma ša itti sinništi uštaḫḫû nadâssu amēlu šū ul ēl ilu u ištaru suḫḫurūšu qibīssu ul magrat  ana amēli šuāti ipšū ana maḫar Ištar u Dumuzi epšūšu ṣalmīšu ina qabrim šunullū amēla šuāti ana paṭārim-ma ina qātī zikurudê eṭērīšu itti ili u amēli sullumīšu kimilti ili u ištari paṭārim-ma ipiš sinništu īpušūšu šupšurim-ma bulluṭīšu  KÌD.KÌD.BI ūmi 3.KAM marṣu liqteddiš x x liqteddiš ūmi 4.KAM bīta tuqaddaš x x igār ṭīdi tašakkan qadūta tašaḫḫat ṣalam Ištar ša dāmāti u ṣalam Dumuzi ša kalî teppuš ila šuāti tušāpā-ma tubanna paššūra ana maḫar Ištar tašakkan u paššūra ana maḫar Dumuzi tašakkan nignakka burāša tasarraq x akal kunāši 12 akal tappinni ina paššūr Ištar tašakkan x akal tappinni 10 NINDA.KUR₄.RA kunāši ina paššūr Dumuzi tašakkan immera tanakkis imitta ḫimṣa u šumê ina paššūr Ištar tašakkan miris dišpi ḫimēti taštanakkan adagurra tukān šikara tunaqqa ṣalam zikari u sinništi ša ṭīdi KIMIN ša iškūri KIMIN ša līši KIMIN ša lipî KIMIN ša ittî KIMIN ša iṣi KIMIN ša qanê teppuš idīšunu ana arkīšunu takassu x bāb Kurnugî teṣṣer x x--ti ṣalam Bidu ša ṭīdi teppuš guḫla īnī teqqi x x ina qātīšu tušaššāšu šumšu ina imnīšu tašaṭṭar bāb ṣalmī annûti ṣubāssu x ṣalam marṣi ša ṭīdi teppuš ina aḫīšu x ana maḫar Bidu tušzāssu šumšu ina imnīšu annanna mār annanna ša ilšu annanna ištaršu annannītu tašaṭṭar mašmaššu qāt marṣi iṣabbat-ma kīam ušadbab  ÉN elletu Ištar šaqūtu ilī Igigi ēpišat anunti šākinat tuqunti šaruḫtu gitmāltu ištarāti ina qibītīki Ištar ušteššerē tenēšēte marṣu iballuṭ āmiru pānīki ippaṭṭar eʾiltašu itebbi arḫiš ina qibītīki Ištar lā nāṭilu immar nūra iššer Ištar lā išaru āmiru pānīki anāku šumruṣu maḫarki akmis azzīz ana dânuš dīnīya dipārat ilī asḫurki pānīki ātamar lippaṭir kasītī lā tumarrê ešâku u dalḫāku kīma ša ina tarkullê maḫṣu emât napištī epiš taqbî ēpuš Ištar lū kaššāpī lū kaššāptī ša attī tīdê-ma anāku lā īdû ina rikis kišpī zīri u zikurudê ša ina maḫrīki irkusūni ṣalmīya ina qabri ušnillū ana nakās napištīya izzazzū šunu šarqiš īpušūni anāku šūpîš eppussunūti ina qibītīki ṣīrti ša lā uttakkaru u annīki kīni ša lā innennû mimma mala aqabbû kīttu libši ina pîki elli līṣâ balāṭī aḫulapki attī-ma ilat ilat ilī  annâ šalāšīšu iqabbī-ma merdīta ireddī-ma uškên mašmaššu qāssu iṣabbat-ma ṣalam marṣi u ṣalam Bidu ana maḫar Ištar u Dumuzi itarraṣ-ma kīam iqabbi  Bidu idugal Ereškigal attā ṣalam annanna ša šarqiš iddinūkum-ma ana nakās napištīšu tukālšu paṭir pašir ubbub adi ūm šīmātīšu ē tasḫuršu ṣalam annanna mār annanna litūr kullassu ana ūm šīmtīšu libluṭ nīš šamê lū tamâta nīš erṣeti lū tamâta nīš Ningišzida lū tamâta nīš Ereškigal lū tamâta šumma tasanniqšu-ma  ṣalma šuātu ṣubāt tabarri talammi egubbâ ana muḫḫīšu tašappak eṭir zaku Šamaš dayyānu taqabbī-ma ana nāri tanaddi amēlu ṣalmī ša qabri inaššī-ma ana maḫar Dumuzi išakkan kīam iqabbi umma šū-ma  Dumuzi rēʾû ḫāmiru narām Ištar ana ṣalam muppiši u muppišti ša kišpī zikurudê u zīra īpušūni ina amāt telīte Ištar utāršunūti attā šībī ina muḫḫi ṣalmī šunūti gaṣṣa tatabbak x qātīšu itabbak-ma elīšunu izzâz-ma kīam iqabbi  attunu kaššāpī u kaššāptī ina muḫḫīkunu azzâz x kišpī zikurudâ tušeʾʾâni ina maḫar Ištar elleti u Dumuzi utārkunūši lumun ṣabtanni arḫiš muḫrāni iqabbī-ma x ana muḫḫi ṣalmī itabbak-ma qātīšu ina mê būri imessi x x x itarraṣ-ma ana Ištar uškên x  ṣalmī šunūti itti upšāšêšunu iltēniš isâkšunūti-ma ina ṣubāti ṣalmi išappakšunūti kibrīta ruʾtīta ina pēnti uqtattar elīšunu irammuk ṣalam Bidu elīšunu ušzāz-ma kīam iqabbi  Bidu idugal bāb Kurnugî attā ṣalam ēpišīya u muštēpištīya maḫar Ištar u Dumuzi nadnūka ana ašar lā târi turūšunūti ištu qabri ay īlûni Nergal tummâta šumma illûnim-ma  annâ iqabbī-ma ina mašak enzi peṣīti pūḫti tessipšunūti mašmaššu ina ulinni irakkas ina kunuk pindî ikannak ina amāt Ištar dayyānti u Dumuzi šībi upšāšûšu lū mû x annâ taqabbī-ma našpi mê egubbê pâšu tumallā-ma inappaḫ ṣubāssu išaḫḫaṭ egubbâ turammakšu gizillâ tušbāʾšu ṣubāta ebba iltabbaš mašmaššu ṣalmī ša mašak enzi ina ṣēri iqebber zisurrâ ilammi nīš šamê lū tamâta ana muḫḫīšunu izakkar x elīšunu išakkan-ma marṣu iballuṭ šalim upšāšû u mimma lemnu ul iṭeḫḫûšu ilu u amēlu salmūšu ruḫû lā immar pâšu šikara išaḫḫat riksa ana ilīšu u ištarīšu lirkus ilu šū teslīssu išemme  ūm riḫûssu iṣarruru parzil kakki ina šikari išattī-ma ēl x šumma MIN šuḫta inaššiq-ma ēl šumma MIN kupra ilappat-ma ēl šumma MIN siparra ilappat-ma ēl šumma MIN siparra ina x ilappat-ma ēl   šumma amēlu kišpī ū rumīkāti ikbus ana kišpī u rumīkāti pašāri ina šērti balu patān kalīt Ea immar-ma ēl šumma MIN lām napiḫ-ma šēpšu ana qaqqari iškunu itebbi šēpšu ana qaqqari išakkan-ma amēlu šū ēl šumma MIN balu patān šikara išattī-ma amēlu šū ēl šumma MIN titāpī ikkal-ma amēlu šū ēl šumma MIN kakkussu ša igāri inaʾʾis-ma ēl šumma MIN ṭābta ḫašê atāʾiši inaʾʾis-ma ēl šumma MIN maštakal sikilla ikkal-ma MIN šumma MIN mê būri išattī-ma MIN šumma MIN šīr lurmi ikkal-ma MIN šumma MIN dišip šadî ikkal-ma MIN šumma MIN sinunta ḫarupta ikkal-ma MIN šumma MIN marrata ḫarupta ikkal-ma MIN šumma MIN qēma ikkal-ma MIN šumma MIN ina bubbuli qulepti arsuppi iqallu irammuk-ma MIN
