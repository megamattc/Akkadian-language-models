cmawro/cmawr2/Q005073
ana zīri dibalê zikurudê kadabbedê dimmakurrê ana amēli lā ṭeḫê  DÙ.DÙ.BI ina mūši ūra tašabbiṭ mê ellūti tasallaḫ ana maḫar Marduk paṭīra tukān suluppī sasqâ tasarraq miris dišpi ḫimēti tašakkan adagurra tukān šeʾa naḫla tasarraq nignak burāši tašakkan šikara tanaqqi ana maḫar riksi arāt ḫašḫūri arāt titti arāt musukkanni tanaddi ṣubāta ruššâ ina muḫḫi tašaddad arki riksi šammi kirî tanaddi niqâ tanaqqi imitta ḫimṣa u šumê tašakkan šamna ina napšalti taskarinni teleqqē-ma ana libbi šamni šuātu gaṣṣa ḫurāṣa bīna maštakal sikilla burāša balta ašāga tarmuš imḫur-līm imḫur-ešrā ištēniš tasâk ana libbi šamni šuātu tanaddi ina ṭēḫ riksi tašakkan erbet anḫullî ištēn ša ašnugalli ištēn ša ḫurāṣi ištēn ša uqnê ištēn ša mēsi teppuš ašnugalla ḫurāṣa uqnâ mēsi ina birīt anḫullî ina qê kitê tašakkak ina ṭēḫ riksi ina burzigalli tašakkan sīkta ša anḫullî erbettašunu ina šaman šurmēni taballal ina napšalti taskarinni ina ṭēḫ riksi tašakkan qāt marṣi taṣabbat-ma ÉN Marduk bēl mātāti šalāšīšu tušamnāšu  ÉN Marduk bēl mātāti šalbābu rašubbu šarḫu eddeššû gitmālu teleʾû tizqāru ṣīru ša lā uttakkaru ṣīt pîšu lēʾû rapšu uznu apkal ilī muttallu Marduk bēlu kabtu šūturu ša šaqû manzāssu gašru pungulu alīli ša zikiršu kabtu abūb kakki qabal lā maḫar ša tībūšu ezzu Binduku gitmālu pāris purussê mušīm šīmāti apil Lugal-dukuga abi ālid ilī rabûti kakkabu Marduk bēl nuḫši mudeššû ḫengalli Marduk bēl ṭuḫdi ḫengalli mušaznin nuḫši bēl nagbī šadî u tâmāti ḫāʾiṭu ḫursānī pētû kuppī u miṭrāti muštēširu nārāti ḫayyāṭ Ašnan u Laḫar bānû šeʾi u qê mudeššû urqīti tabannâ ila u ištara bānû ašar kal kummēšunu attā ušumgal Anunnaki āširu Igigi eršu bukur Enanki bānû tenēšēt gimri bēlu attā-ma kīma abi u ummi ina pî nišī tabašši attā-ma kīma Šamaš eklēssina tušnammar ḫabla u šagša mīšaršina tadân uddakam tuštēšer ekūta almatta nassa dalpu bišīt uznīšina rēʾû muttarrûšina attā mātātu u nišū rapšūtu ištammarū zikirka kabta rēmēnâta bēlu ina pušqi u dannati tušēzeb enši tappallas anḫa šūnuḫa ša īnunūšu ilšu ša ūmu šīmtu tarûšu tuʾaššar ṣabtu tunammar taṣabbat qāssu ša ina erši namtari nadû tušatba ša kalû bīt ṣibitti u eklēti ussurū tukallam nūra anāku aradka annanna mār annanna ša ilšu annanna ištaršu annannītu ramku ša qātīšu ebbā arkuska riksa ella šikara aqqīka umaṣṣīka ṣubāta ruššâ ella ina šaplīka ana nīš qātīya qūlam-ma muḫur teslītī anāku annanna mār annanna ša ilšu annanna ištaršu annannītu ša murṣu marṣāku ilu attā tīdû anāku lā īdû ša saḫpanni kīma šēti kuttumanni kīma sapāri alû dīḫu u tānēḫu laʾbūʾinni utarrarū minâtīya murṣu lā ṭābu nīšu u māmītu ušaḫḫaḫū šīrīya šuklulti pagrīya laʾbū-ma litbušāku kīma ṣubāti ilqūʾa u ṣalmūʾa šunullū eper šēpīya šabšu mindātīya leqâ bāštī tablatu ina ipšī lemnūti ša amēlūti lubbāku u lupputāku-ma šibsāt ili ištari u amēlūti bašâ elīya pardā šunātūʾa lemnā ḫaṭâ idātūʾa têrētūʾa dalḫā-ma ul īšâ purussê kītti bēlī ina ūmi annî izizzam-ma šime qabâya dīnī dīn purussâya purus murṣa nissata lā ṭūb šīri ina zumrīya nussi muruṣ šakna nukkir-ma nussi dīḫu ša zumrīya ilu ištaru u amēlūtu salīma liršûni liškunūni rēma ina qibīt pîka ay iṭḫâ mimma lemnu upīš kaššāpi u kaššāpti ay iṭḫûni kišpū ruḫû rusû upšāšû lemnūti ša amēlūti ay iṭḫâ lumun šunāti idāti ittāti ša šamê u erṣeti lumun itti āli u māti ay ikšudanni yâši ina pî lemni lišān lemutti ša amēlūti maḫarka lušlim-ma anḫullâ ša ina kišādīya aššakkanu mimma lemnu ay ušasniqa arrat lemutti egerrê lā dumqi ana aḫīti liskip kīma ašnugalli nūrī limmir arratu idirtu ay arši kīma uqnê napištī ina maḫrīka līqir liššakna rēmu kīma ḫurāṣi ilī u ištarī lislimū ittīya ina pî nišī ana damiqtī lubši kīma aban mēsi lissû lumnūʾa arratu lemuttu lā ṭābtu ay iṭḫâ ay isniqa ina maḫrīka šumī u perʾī līšer šammū u napšaltu ša ina maḫrīka kunnū lipsusū arnīya x lipassisū ay uqarribūni mimma lemnu uzzu nuggat ili šetta gillatu u ḫiṭītu lipšurū nīšu māmītu nīš qātī zikir ilī rabûti ina pîka danna lubāʾ qibi balāṭī kīma šamê lūlil ina ruḫê kaššāpi u kaššāpti lemnūti ša epšūni kīma erṣeti lūbib ina rusê lā ṭābūti kīma qereb šamê luttammir liptaṭṭirū kiṣir lumnīya bīnu lillilanni maštakal lipšuranni libbi-gišimmari arnīya lipṭur egubbû ša Ea u Asalluḫi lišatlim-ma dumqa libbibūninni nignakku gizillû ša Girra u Kusu ina qibīt Ea šar apsî abi ilī Ninšiku ana nīš qātīya linūḫ libbaka Asalluḫi mašmaš ilī rabûti apkal Igigi amāt Ea luttaʾid u šarratu Damkina luštēšer anāku aradka annanna mār annanna lubluṭ lušlim-ma luštammar ilūtka ludlula dalīlīka ilī lištammar qurdīka ištarī narbîka liqbi u anāku mašmaššu aradka dalīlīka ludlul  KA.INIM.MA šuʾillakki Marduk  kīma riksu ittūḫu nignakku kurummassu uqtattû qaqqad immeri ašar šaknu lā tunakkar šārat pūtīšu tanassaḫ-ma lū ana muḫḫi musukki lū ana muḫḫi ša saḫaršuppâ malû tanaddi kīma tanaddû mamma lā immar Marduk išpuranni Ea umaʾʾiranni šalāšīšu taqabbī-ma riksa tapaṭṭar marṣu ana bītīšu iššer-ma ana arkīšu lā ippallas  sīkti anḫullî erbettašunu erkulla elikulla ištēniš ina šaman šurmēni taballal ina lēt riksi tašakkan tapaššassu  kīma annâ šalāšīšu tamtanû erbet anḫullî tanaššī-ma abnī šunūti itti anḫullî tašakkak ana muḫḫi kīam taqabbi  ÉN attā anḫullû maṣṣār šulme ša Ea u Asalluḫi ē tamḫur kišpī ruḫê zērūti ē tamḫur šibsāt ili u ištari u amēlūti ē tamḫur zikurudâ ē tamḫur dibalâ kadabbedâ ē tamḫur upīšī kišpī lemnūti ē tušasniqa ana yâši šēdu damqu lamassu damiqtu šukna ila zenâ ištara zenīta u amēlūta sullimam-ma kīniš lītamû ittīya ina maṣṣār šulme mūša u kal ūme šutta damiqta luṭṭul ina qibīt Asalluḫi apkal ilī rabûti Marduk  kīma annâ ana muḫḫi anḫullî taqtabû ina kišādīšu tašakkan ana libbi šamni ša ina napšalti taskarinni šaknu ÉN ezzēta šalāšīšu tamannū-ma kayyān taptanaššaš ina ūmēšu-ma egubbâ nignakka gizillâ tušbāʾšu-ma ila usalla utnênšu mimma lemnu ul iṭeḫḫēšu šumšu ana damiqti izzakkar  šumma amēlu qaqqassu ītanakkalšu lišānšu uzaqqassu
