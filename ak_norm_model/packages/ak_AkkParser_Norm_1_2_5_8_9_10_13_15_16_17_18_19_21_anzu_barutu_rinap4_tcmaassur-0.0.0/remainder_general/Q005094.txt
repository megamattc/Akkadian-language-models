cmawro/cmawr2/Q005094
ÉN bēlu gašru tizqāru mūdû kalāma šarḫu eddēšû gitmālu bukur Tutu ilitti Erua šarrati riḫût Šazu mālik ilī ša nuʾʾudi mukinnu māḫāzī ḫāmim kullat parṣī muštēšeru šuluḫḫī leʾû rapša uznu apkal ilī muttallu mubbib kītti u mīšari munammir ukli narām Lugal-abzu bēl nēmeqi murīš Eʾengura aplu kunnû ilitti Erua šarrati mušīm šīmāti Nabû bēl mērešti mudeššû nuḫši Enzag mamlu kullat nišī tapaqqid tamaḫḫar teslīssina tašarrakšināti šulma iktarrabāka gimir tenēšēti anāku annanna mār annanna ša ilšu annanna ištaršu annannītu ina lumun attalî Sîn ša ina araḫ annanna ūmi annanna iššakna lumun idāti ittāti lemnēti lā ṭābāti ša ina ēkallīya u mātīya ibšâ anāku anḫu dalpu ša šumruṣu pagaršu ḫablu u šagšu ša anūnšu anḫu ša maruštu imḫuranni maḫarka kamsāku murṣu dannu kišpū ruḫû rusû iktumūninni tānēḫu šaknanni anāku anḫu dalpu ša x kišpū ruḫû rusû upšāšû lemnūtu murṣu lā ṭābu ipšū lā ṭābūtu x bēlu apkal ilī ina pîka x x Nabû apkal ilī ina pîka qīša balāṭa usuḫ murṣu dannu u kišpī ša zumrīya šutbi mimma lemnu ša uppušanni yâši murṣī kišpīya liṭṭarid lissi šār bēri ina zumrīya āmirī linaʾʾida ilūtka ina puḫri lū šemât amātī ilu u lamassi qabê šemî u magāri ūmišamma littallakū ittīya ina qibītīka ṣīrti ša lā uttakkaru u annīka kīni ša lā innennû lubluṭ lušlim-ma dalīlīka ludlul  KA.INIM.MA šuʾillakki Nabû  ÉN Tašmētu šarrat lamassat dumqi
