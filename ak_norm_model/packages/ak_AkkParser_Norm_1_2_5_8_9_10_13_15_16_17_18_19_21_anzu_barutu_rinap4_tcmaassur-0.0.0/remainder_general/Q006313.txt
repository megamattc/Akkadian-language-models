ribo/babylon6/Q006313
anāku Šamaš-šuma-ukin šarru dannu šar Babili šar KUR-EME.GI₇ u URI{KI} iššakku ṣīru rēʾû kīnu pālih bēl bēlī ša ina palêšu Enlil ilī Marduk rēmu iršû ina rīšātu ana Babili īrumma ina e₂-sag-il₂ ša dārât šubatsu irme sat-tuk-ku e₂-sag-gil₂ ilī KUR-EME.GI₇ u URI{KI} ukīn mār Aššur-ahu-iddina šarri rabî šarri danni šar kiššati šar KUR-aš-šur šar KUR-EME.GI₇ u URI{KI} mār mār {d}30-PAP.ME-SU šar KUR-aš-šur līplīp Šarru-ukin šar KUR-aš-šur šar KUR-EME.GI₇ u URI{KI} talīm Aššur-bani-apli šar kiššati šar KUR-aš-šur šar kibrāt erbetti igār e₂-zi-da ša palê šar mahri labāriš illikma īniši temmēnšu ina palêya anhūssu uddišma uzaqqir hursāniš mannu ina šarrāni arkûtu mārēya ša illûma umaʾʾaru mātu ṣalamuya li-mur-ma šamnu lipšuš ni-qa-a liqqi šumuya itti šumišu lišṭurma epšētiya littaʾʾid Nabium ṭupšar e₂-sag-il₂ ūmē balāṭišu arkūti ina ṭuppi lišṭur šīmāt labāri lišīm šīmatsu ina mahar Marduk šar ilī damiqtašu littasqar kayyān ša šumī šaṭru u šum talīmiya ina šipir nikiltu ipaššiṭuma ṣalamuya usahhû lū ašaršu unakkaruma itti ṣalamišu lā išakkanu Nabu bēlu ṣīru aggiš likkilmešuma šumšu zēršu perʾišu nannābšu ina pî nišī dēšâti lihalliqma ai iršišu rēmu
