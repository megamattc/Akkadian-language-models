aemw/amarna/P271218
Rib-Addi iqbi ana bēlišu ana šēpēt bēliya sebîšu sebʾettān amqut aštapar ana kâta ana mīni ašbāta u qālāta u yilqû ālānika habirū kalbu inūma Ṣumura yilqâ u aštapar ana kâta ana mīni qālāta u tulqe Bit-arqa inūma yidaggal u yānu ša yiqbi miyamma ana šâšu eli Ṣumura u yidannin libbušu u yubaʾʾû laqā Gubla u yimmaqqut eliya kirûya u eqlētuya innakkas u šeʾīya ammaššaʾa u ul taddin līm kaspī ū 1 meʾat hurāṣī u iptaṭur ištu muhhiya u ilqe kali ālāniya Gubla ana īdēniši irtīhat ana yâši u yubaʾʾû laqaši anumma ešme puhhirmi kali habirī ana maqāti eliya mīna īpušuna anāku ana īdēniya anumma kīamma ašpuru ana ṣābī piṭṭāti ū ṣābī tillati u ul tušmûna awâtuya šanītam milik attā ana mātātika x i-x-ku šanītam x šumma yānu ṣābī piṭṭāti ū tillata u yānu balāṭa ana Gubla u ana habirī tinnepšu šarru x uššira ṣābī piṭṭāti u tilqe māt Amurri anumma inanna pānū kali nadnū urra u mūša ana aṣi ṣābī piṭṭāti x šarru bēlī x u uššira šarru ṣābī piṭṭāti ū tillati u tilqe māt Amurri u anaṣṣaru āl bēliya adi kašādi ṣābī piṭṭāti šarri bēliya
