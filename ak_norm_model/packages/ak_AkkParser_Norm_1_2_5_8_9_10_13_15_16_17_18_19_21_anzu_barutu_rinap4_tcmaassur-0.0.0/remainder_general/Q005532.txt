ribo/babylon7/Q005532
Nabium-kudurri-uṣur šar Babili zānin Esagil u Ezida mār Nabium-apla-uṣur šar Babili anāku aššum maṣṣarti Esagil dunnunim qan tāhāzi ana Imgur-Enlil lā ṭahê ina kamâti Babilam dūru dannum ēpuš appalisma kāri abī ikṣuru qatan šikinšu dannum ina kupri u agurri abnima itti kāri abī ikṣuru esenniqma uzaqqirma huršāniš itât dūru ana dunnunim ušallišma asurrâ rabâ ina kupri u agurri išdu dūru ēmid Marduk Enlil ilī bānûʾa ina mahirika epšētūʾa lidmiqā lulabbir ana dārâti balāṭu ūm rūqūti šebê littūti kunnu kussî u labār palê ana širikti šurkam
