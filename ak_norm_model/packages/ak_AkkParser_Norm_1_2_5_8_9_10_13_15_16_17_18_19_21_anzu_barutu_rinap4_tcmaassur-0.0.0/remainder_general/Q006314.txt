ribo/babylon6/Q006314
ana Nabium gašru tizqāru igigal ilī šaqû muttallum ṭupšar gimri pāqid kiššat šamê u erṣetim sāniq mithurti mūdû kalāmu šar-hu gitmālu hāmim kullat parṣī ša gummuru têrēti bēl niklāti ša ina puhur ilī abbīšu šurruhat qibītsu ṣur-ru šadlu ša libbišu lā ilammadu DINGIR.DINGIR ayyumma bēlu šurbû nāšû enī nāšû zik-ri malkī nādin haṭṭi kussî u palê mukinnu šarrūti rēmēnû ša ana arkât ūm i-šar-ra-ku danānu u līti bukur {d}asar-ri rēštû ilitti Eruʾa šarrat ilat bēlēti āšib e₂-zi-da bītu kīnu ina Barsipa ma-haz rašbu bēli rabî bēliya anāku Šamaš-šuma-ukin šarru dannu šar Babili šar KUR-šu-me-ri u URI{KI} šakkanakku itpēšu rubû qardu x x-u₂-ti pālih bēl bēlī iššakku ṣīri rēʾû kīnu mušteʾʾû ašrāt ilī rabûti mušēšib Babili ēpiš e₂-sag-il₂ zānin e₂-zi-da ša ina palêšu Enlil ilī Marduk salīmu iršû ina rīšātu ana Babili īrumma ina e₂-sag-il₂ ša dārât šubatsu irme sattukkī e₂-sag-il₂ ilī KUR-EME.GI₇ u URI{KI} ukinnu mār Aššur-ahu-iddina šarri rabî šarri dannu šar kiššati šar KUR-aš-šur šakkanak Babili šar KUR-šu-me-ri u ak-ka-di-i talīm Aššur-bani-apli šarri rabî šarri dannu šar kiššati šar KUR-aš-šur mār mār Sin-ahhe-eriba šarri rabî šarri dannu šar kiššati šar KUR-aš-šur līplīp Šarru-ukin šarri rabî šarri dannu šar kiššati šar KUR-aš-šur zēr šarrūti dārû ša Bel-bani mār Adasi perʾi Baltil ana balāṭ napšāti urruk ūmē šalām zēri kūn palê sakāp nakri ša Aššur-bani-apli šar KUR-aš-šur ahi talīmiya u yâti ana balāṭ napšātiya urruk ūmēya šalām zēriya kūn palêya lā bašê murṣiya x x bu-ru ahāmeš E₂.ŠUTUMₓ(|GI₆.NAM.AB.DU₇|).MEŠ e₂-zi-da eššiš ušēpišma uzaqqir hursāniš ayyumma rubû arkû ša ina palêšu šipir šuātu innahu iraššû niqittu anhūssu luddiš šumī itti šumišu lišṭur mušarûya li-mur-ma šamnu lipšuš nīqu liqqi itti mušarêšu liškun ikribīšu Nabium išemme ša šumī šaṭru u šum talīmiya ina šipir nikilti ipaššiṭu mušarûya iʾabbatu lū ašaršu unakkaruma itti mušarêšu lā išakkanu Nabium bēlu ṣīru aggiš likkelmišuma šumšu zēršu ina mātāti lihalliq
