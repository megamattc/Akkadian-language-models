ribo/babylon7/Q005431
inu Nannari īrišu entu mār rubê giskimmašu ukallim adnātim Namra-Ṣit ušāpi purussâšu kīnu ana Nabium-naʾid šar Babili zānin Esagil u Ezida rēʾâm palhu mušteʾʾû ašrāti ilī rabûti Nannari bēl agî nāš ṣaddu ana dadmī uʾaddi ittašu aššum erēš enti ina Eluli UD.13.KAM arah šipir ištarāti inbi innadirma ina naʾdurišu irbi Sin entu īriš kīam ittašu u purussûšu anāku Nabium-naʾid rēʾâm pālih ilūtišu qibītsu kittim aplah attaʾidma aššum erēš enti rašâku niqittī ašrāti Šamaš u Adad bēlī bīri ašteʾʾema Šamaš u Adad anna kīnu ītappalūʾinni ina bīriya išṭurū šīru damiqtum šīr erišti nadâti erišti ilī ana amēli ašnima têrtum apqidma šīru damiqtum eli ša mahri ītappalūʾni aššu mārāt kimtiya têrtum ēpušma ulla ītappalūʾni ašlušma aššu mārti ṣīt libbiya têrtum ēpušma šīru damiqtum ītappalūʾinni amāt Sin bēlu šurbû ili bānîya qibīt Šamaš u Adad bēlī bīri attaʾidma mārtu ṣīt libbiya ana enūti aššima En-nigaldi-Nanna šumša ambi aššu ištu ūmē rūqūtim paraṣ enti mašûma lā uddû šikinšu ūmišam uštaddan adannu ikšudamma uptattâni bābātu appalisma narû labīri ša Nabium-kudurra-uṣur mār Ninurta-nadin-šumi šarru pāna mahrâ ša ṣalam enti bašmu ṣēruššu simātišu lubuštašu u tiqnišu ittī išṭuruma ana Egipar ušēribu ṭuppānu u lēʾū labīrāti attaṭṭalma kīma labīrimma ēpuš narû simātišu u unāt bītišu eššiš abni ṣēruššu ašṭurma mahar Sin u Ningal bēlēya ukīn inūšu Egipar kummi ellu ašar paraṣ enūtim uštaklalu qerebšu ašaršu nadima emi karmiš alamittī inbī ṣippātim āṣû qerbuššu akšiṭma iṣṣī eperī karmišu assuh bītu appalisma uddâ temmēnšu šiṭir šumi ša šarrāni mahri labīrūtim appalis qerbuššu mušarû labīri ša Enanedu enet Uri mārat Kudur-mabuk ahāt Rim-Sin šar Uri ša Egipar uššišuma ana ašrišu uterru ana itê Egipar dūru eli mayyāl enēti labīrāti ilmû appalisma Egipar kīma labīrimma eššiš ēpuš parakkīšu u uṣurātišu kīma labīrimma eššiš abni ana itê Egipar bīt En-nigaldi-Nanna mārtiya enet Sin eššiš ēpuš mārtī ullilma ana Sin u Ningal bēlēya ašruk ina šipir kakugallūtim išippūtsu ēpušma ana Egipar ušērib sattukki Egipar uṭahhid eqlēti kirâti aštapīrī sugullī u ṣēnī udaššišu dūru mayyāl enēti labīrāti kīma labīrimma eššiš almi bītu šuāti ana maṣṣartim dannatum aškunšu inūšu ša Sin u Ningal bēlēya sattukkīšunu eli ša pāna uṭahhid mimma šumšu in Ekišnugal udašši ša ūmi 3 immerī elēn immeri ginâ labīri ana Sin u Ningal bēlēya lū ukīn būšā makkūru qereb Ekišnugal udašši aššum bursaggê ullulimma hiṭītī lā rašê ramkūt Ekišnugal u bītāt ilī enu išippi zabardabbu sīrāšû engiṣu āriru rab banê itinnu kisalluhha idugallum tīr bīti lagaru šākinu taqribti nārī muhaddû libbi ilī kiništum šūt nabû šumānšun ilikšunu apṭurma šubarrâšunu aškun ubbibšunūtima ana Sin u Ningal bēlēya uzakkišunūti Sin ilu ellu bēl agî nūr tenēšēti ilu šurbû ša qibīt kīnat ana epšētiya lihduma lirām šarrūtī balāṭā dariʾa šebê littūtu ana širiktim lišrukam ai ušabšâ šāninu māhirī ai arši ēma arhi lištappâ idāti dumqiya agê šarrūtiya ana dāriʾātim lukīn rāšūʾa kussî bēlūtiya šuršid ana ahrâtu ūmē ēma arhi ina iteddušika ṣaddaka damiqtim ginâ luttaplas Ningal bēltu šurbūtum maharki lītamâ damiqtī En-nigaldi-Nanna mārtu narāmti libbiya maharkunu libūrma likūn qibīssu epšētušu liṭībā elkun ai iršâ hiṭītī
