cmawro/maqlu/Q002706
ÉN Nuska šurbû mālik ilī rabûti pāqid nindabê ša kala Igigī mukīn māḫāzī muddišu parakkī ūmu namru ša qibīssu ṣīrat sukkal Ani šēmû pirišti Enlil šēmû Enlil māliku šadû Igigī gašru tāḫāzu ša tībūšu dannu Nuska āriru mušabriq zayyāri ina balīka ul iššakkan naptanu ina Ekur ina balīka ilū rabûtu ul iṣṣinū qutrinnu ina balīka Šamaš dayyānu ul idâni dīnu ḫāsis šumēka teṭṭer ina dannati tagammil ina pušqi anāku aradka annanna mār annanna ša ilšu annanna ištaršu annannītu asḫurka ešʾēka bašâ uznāya šapalka akmis qumi kaššāpī u kaššāptī ša kaššāpīya u kaššāptīya arḫiš ḫanṭiš napištašunu liblē-ma yâši bulliṭanni-ma narbîka lušāpi dalīlīka ludlul  KA.INIM.MA ušburrudê ṣalam lipî-KAM  ÉN Girra bēlu gitmālu nannārāta nabi šumka tušnammar bītāt ilī kalāma tušnammar gimer kalîšina mātāti aššu attā ana yâši tazzazzu-ma kīma Sîn u Šamaš tadinnu dīnu dēnī dīni purussâya purus ana nūrīka namri nišū kalîšina upaqqāka ana elleti dipārīka asḫurka ešʾēka bēlu sissiktaka aṣbat sissikti ilūtīka rabīti aṣbat sissikti ilīya u ištarīya aṣbat sissikti il ālīya u ištar ālīya aṣbat x rēmanni bēlu kaššāptu kīma lilissi iltasi elīya iṣbat qaqqadī kišādī u muḫḫī iṣbat īnīya nāṭilāti iṣbat šēpīya allakāti iṣbat birkīya ebberēti iṣbat aḫīya muttabbilāti enenna ina maḫar ilūtīka rabīti šina ṣalmī siparri etgurūti ša kaššāpīya u kaššāptīya ša ēpišīya u muštēpištīya ša sāḫirīya u sāḫertīya ša rāḫîya u rāḫītīya ša bēl ikkīya u bēlet ikkīya ša bēl ṣerrīya u bēlet ṣerrīya ša bēl rīdīya u bēlet rīdīya ša bēl dīnīya u bēlet dīnīya ša bēl amātīya u bēlet amātīya ša bēl dabābīya u bēlet dabābīya ša bēl egerrêya u bēlet egerrêya ša bēl lemuttīya u bēlet lemuttīya ša ana mīti puqqudūʾinni namrāṣa kullumūʾinni lū utukku lemnu lū alû lemnu lū eṭemmu lemnu lū gallû lemnu lū ilu lemnu lū rābiṣu lemnu lū Lamaštu lū labāṣu lū aḫḫāzu lū lilû lū lilītu lū ardat-lilî lū liʾbu ṣibit šadî lū bennu riḫût Šulpaea lū antašubbû lū Lugalurra lū šudingirrakku lū šuʾinannakku lū šugidimmakku lū šunamerimmakku lū šunamlullukku lū Lamaštu ṣeḫertu mārat Ani lū sanḫulḫazû mukīl rēš lemutti lū dikiš šīrī šimmatu rimûtu lū mimma lemnu ša šuma lā nabû lū mimma ēpiš lemutti ša amēlūti ša ṣabtanni-ma mūša u urra irteneddânni uḫattû šīrīya kal ūmi ṣabtanni-ma kal mūši lā umaššaranni enenna ina maḫar ilūtīka rabīti ina kibrīti elleti aqallīšunūti ašarrapšunūti naplisanni-ma bēlu usuḫšunūti ina zumrīya pušur kišpīšunu lemnūti attā Girra bēlu ālik idīya bulliṭanni-ma narbîka lušāpi dalīlīka ludlul  KA.INIM.MA ušburrudê ṣalam siparri kibrīti-KÁM  ÉN Girra āriru bukur Ani dāʾin dīni atmê pirišti attā-ma eklēti tušnammar ešâti dalḫāti tušteššer ana ilī rabûti purussâ tanamdin ša lā kâta ilu mamman purussâ ul iparras attā-ma nādin ûrti u ṭēme ēpiš lumni attā-ma arḫiš takammu lemnu u ayyāba takaššad arḫiš anāku annanna mār annanna ša ilšu annanna ištaršu annannītu ina kišpī lupputāku-ma maḫarka azzīz ina maḫar ili šarri bēlu šuzzurāku-ma allika ana maḫrīka eli āmerīya murruṣāku-ma šapalka akmis Girra šurbû ilu ellu enenna ina maḫar ilūtīka rabīti šina ṣalmī kaššāpi u kaššāpti ša siparri ēpuš qātukka maḫarka uggeršunūti-ma kâša apqidka šunu limūtū-ma anāku lubluṭ šunu lītebbirū-ma anāku lūšir šunu liqtû-ma anāku lumʾid šunu līnišū-ma anāku ludnin Girra šarḫu ṣīru ša ilī kāšid lemni u ayyābi kušussunūti-ma anāku lā aḫḫabbil anāku aradka lubluṭ lušlim-ma maḫarka luzzīz attā-ma ilī attā-ma bēlī attā-ma dayyānī attā-ma rēṣūya attā-ma muterru ša gimillīya TU₆ ÉN  KA.INIM.MA ušburrudê ṣalam siparri-KÁM  ÉN Girra āriru mār Ani qardu ezzu aḫḫīšu attā ša kīma Sîn u Šamaš tadannu dīnu dīnī dīni purussâya purus qumi kaššāpī u kaššāptī Girra qumu kaššāpī u kaššāptī Girra quli kaššāpī u kaššāptī Girra qumīšunūti Girra qulīšunūti Girra kušussunūti Girra aruḫšunūti Girra šutābilšunūti ēpiš kišpī lemnūti u ruḫê lā ṭābūti ša ana lemutti ikpudūni yâši dannu makkūršunu šulqi šutbil būšašunu ekkēma eli manāḫātīšunu ḫabbāta šurbiṣ Girra ezzu gitmālu rašubbu ina Ekur ašar tallaktīka ē tušapšiḫšunūti adi surriš ina amāt Ea bānîka u Šamaš ilu namru sebet apkallū šūt Eridu likpudūšunūti ana lemutti TU₆ ÉN  KA.INIM.MA ušburrudê ṣalam līši-KÁM  ÉN Girra gašru ūmu nanduru tušteššer ilī u malkī tadâni dēn ḫabli u ḫabilti ina dīnīya izizzam-ma kīma Šamaš qurādu dīnī dīni purussâya purus qumi kaššāpī u kaššāptī akul ayyābīya aruḫ lemnūtīya ūmka ezzu likšussunūti TU₆ ÉN  KA.INIM.MA ušburrudê ṣalam ṭīdi-KÁM  ÉN Girra šarḫu bukur Ani ilitti elleti šaqūtu Šālaš šarḫu eddēšû nūr ilī kayyānu nādin nindabê ana ilī Igigī šākin namerti ana Anunnaki ilī rabûti ezzu Girra mušḫarmiṭ api Girra allallû muʾabbit iṣṣī u abnī qāmû lemnūti zēr kaššāpi u kaššāpti muḫalliq raggī zēr kaššāpi u kaššāpti muʾabbit lemnūti attā-ma anāku aradka x ina ūmi annî ina dīnīya izizzam-ma ēpiš bārti tēnânâ kušud lemnu kīma ṣalmū annûti iḫūlū izūbū u ittattukū kaššāpu u kaššāptu liḫūlū lizūbū u littattukū  KA.INIM.MA ušburrudê ṣalam ittî-KÁM  ÉN keš libiš kedeš arabbeš nadreš ša dipāri rākib šāri lirundi naḫundi kaṣāṣu izannun kīma šamāmī elkun kīma ṣerri līterrubā-ma iṣâ liktumkunūši šiptu ezzetu rabītu ša Ea mašmašši u tuduqqû ša Ningirima lilappit bunnannîkunu TU₆ ÉN  KA.INIM.MA ušburrudê ṣalam kupsi-KÁM  ÉN eppušūni ēteneppušūni kīma kīti ana kapālīya kīma ḫuḫāri ana saḫāpīya kīma kāpi ana abātīya kīma šēti ana katāmēya kīma pitilti ana patālīya kīma pitiqti ana nabalkutīya kīma mê musâti asurrâ ana mullîya kīma šūšurāt bīti ana bābi ana nasākīya anāku ina qibīt Marduk bēl nubatti u Asalluḫi bēl āšipūti ēpišī u ēpištī kīma kīti akappilšunūti kīma ḫuḫāri asaḫḫapšunūti kīma kāpi abbassunūti kīma šēti akattamšunūti kīma pitilti apattilšunūti kīma pitiqti abbalakkissunūti kīma mê musâti asurrâ umallāšunūti kīma šūšurāt bīti ana bābi anassukšunūti Girra ina šaplīka ṣalam kaššāpi u kaššāpti addinka TU₆ ÉN  KA.INIM.MA ušburrudê ṣalam ittî ša gaṣṣa ballu-KÁM  ÉN attimannu kaššāptu ša ina nāri imluʾu ṭīdâya ina bīti eṭî utammeru ṣalmīya ina qabri itmeru mêya ina tubkinnāti ulaqqitu ḫuṣābēya ina bīt ašlāki ibtuqu sissiktī ina askuppati išbušu eper šēpīya ašpur ana bāb kāri išāmūni lipâki ašpur ana ḫirīt āli ikriṣūni ṭīdaki ašapparakkim-ma āliku tinūru Girra munnaḫzu Girra eddēšû nūr ilī kayyānu Sîn ina Uri Šamaš ina Larsa Nergal adi ummānātīšu Ištar Akkadê adi kummīša ana laqāt zēr ša kaššāpīya u kaššāptīya mala bašû kaššāpta lidūkū-ma anāku lubluṭ aššu lā ēpušaššim-ma īpuša aššu lā asḫuraššim-ma isḫura šī taklat ana kišpīša kitpudūti u anāku ana kayyāni nūr ilī Girra dayyānu Girra qumīši Girra qulīši Girra kušussi TU₆ ÉN  KA.INIM.MA ušburrudê ṣalam ṭīdi ša lipâ ballu-KÁM  ÉN attimannu kaššāptu ša tubtanaʾʾînni ana lemutti tešteneʾʾînni ana lā ṭābti tassanahhurīnni ālki ul īde bītki ul īde šumki ul īde šubatki ul īde šēdū libaʾʾûki utukkū lišteʾʾûki eṭemmū lissahrūki bennu lā ṭābu elīki limqut rābiṣū lemutti likillū rēški Lugalirra u Meslamtaʾea linārūki xx bēl šīmāti šumki lipšiṭ Ninurta lā pādû lišānki lissuḫ Gula azugallatu rabītu lētki limḫaṣ Girra ezzu zumurki liḫmuṭ utūnu elletu mārat Ani rabītu ša ina libbīša nanḫuzat išāt qabri ina libbīša Girra qardu irmâ šubassu ina napāḫīša šamāmī ikšudū nablūša kaššāptī qumî qulî ḫummiṭī arḫiš ḫanṭiš ša kaššāpīya u kaššāptīya napištašunu liblē-ma yâši bulliṭanni-ma narbîka lušāpi dalīlīka ludlul TU₆ ÉN  KA.INIM.MA ušburrudê ṣalam bīni ṣalam erēni-KÁM  ÉN kaššāptu muttalliktu ša sūqāti tuppu 2.KAM₂ Maqlû kīma labirīšu šaṭir-ma bari
