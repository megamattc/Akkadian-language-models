ribo/babylon6/Q003363
ana {d}INANNA Uruk etellet šamê u erṣetim qaritti ilī ṣīrti bēlti šur-bu-tu₂ hāmimat paraṣ Anūtu ša nagab šuluhhu šupquddu qātušša šanukat ilāte ša ina erme Anu u kigalli šurruhū zikrūša ilat qabli u tāhāzi ālikat idi šarri migiriša muraššibat gārêšu āšibat e₂-nir-gal₂-an-na ša qereb e₂-an-na bēlet Uruk bēlti rabīti bēltišu Aššur-ahu-iddina šar kiššati šar KUR-aš-šur{KI} šakkanak Babili šar KUR-šu-me-ri u URI{KI} šarru šahṭu mušteʾʾû ašrāti ilī rabûti pālih bēl bēlī bānû bīt Aššur ēpiš e₂-sag-il₂ u Babili zānin e₂-zi-da muddiš e₂-an-na mušaklil ešrēti māhāzī ša ina qerebšina ištakkanu simāti mār Sin-ahhe-eriba šar kiššati šar KUR-aš-šur{KI} mār Šarru-ukin šar KUR-aš-šur{KI} šakkanak Babili šar KUR-šu-me-ri u URI{KI} e₂-nir-gal₂-an-na bīt papāhi {d}iš-tar bēltiya ša qereb e₂-an-na ša šar mah-ri īpušu labāriš illikma miqitti irši ašrātišu ašteʾʾe ina agurrī utūni elletim maqittašu akšer qātī {d}INANNA Uruk bēlti rabīti aṣbatma ana qerebšu ušērib šubat dārâte ušarme nīqī tašrihti aqqi ušparzih sigarša {d}INANNA Uruk bēlti ṣīrti ina qereb bīt papāhi šuāte hadîš ina ašābiki yâti Aššur-ahu-iddina šar KUR-aš-šur{KI} amāt damiqtiya liššakin šaptukki balāṭ ūmē rūqūti šebê littūtu ṭūb šīri u hūd libbi šīmī šīmātī ina qablu u tāhāzi idāya ittasharma kullat nakirīya lumīš kulbābiš matīma ina ahrât ūmē rubû arkû ša ina palêšu bīt papāhi šuāte innahu anhūssu luddiš šumī itti šumešu lišṭur mušarû šiṭir šumiya šamnu lipšuš nīqa liqqi itti mušarêšu liškun ikribīšu DINGIR.MEŠ išemmû ša šumī šaṭru ina šipir nikilti ipaššiṭu mušarûya iʾabbat lū ašaršu unakkaru {d}INANNA Uruk aggiš likkilmešuma šīmāt lemuttu lišīmšu šumšu zēršu ina māti lihalliqma ai iršišu rēmē
