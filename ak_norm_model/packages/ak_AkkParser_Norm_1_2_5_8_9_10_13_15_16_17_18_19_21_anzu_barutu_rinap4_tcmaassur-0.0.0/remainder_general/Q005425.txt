ribo/babylon7/Q005425
anāku Nabium-naʾid šarru rabû šarru dannu šar kiššati šar Babili šar kibrāti erbetti zānin Esagil u Ezida ša Sin u Ningal ina libbi ummišu ana šīmat šarrūtu išīmū šīmatsu mār Nabium-balassu-iqbi rubû emqu pālih ilī rabûti anāku Ehulhul bīt Sin ša qereb Harranu ša ultu ūmū ṣâti Sin bēlu rabû šubat ṭūb libbišu ramû qerebšu eli āli u bīti šâšu libbuš īzuzma Umman-manda ušatbâmma bītu šuātim ubbitma ušālikšu karmūtu ina palêya kīnim Sin bēlu rabû ina narām šarrūtiya ana āli u bīti šâšu islimu iršû tayyāri ina rēš šarrūtiya dārīti ušabrûʾinni šutti Marduk bēlu rabû u Sin nannāri šamê u erṣetim izzizzū kilallān Marduk ītamâ ittiya Nabium-naʾid šar Babili ina sisî rukūbika iši libnāti Ehulhul epušma Sin bēlu rabû ina qerbišu šurmâ šubatsu palhiš ātamâ ana Enlil ilī Marduk bītu šuātim ša taqbû epēšu Umman-manda sahiršumma puggulū emūqāšu Mardukma ītamâ ittiya Umman-manda ša taqbû šâšu mātišu u šarrānu ālik idišu ul ibašši ina šalulti šatti ina kašādu ušatbûniššumma Kuraš šar Anzan arassu ṣahri ina ummānīšu īṣūtu Umman-manda rapšāti usappih Ištumegu šar Umman-manda iṣbatma kamûtsu ana mātišu ilqe amāt Bel rabû Marduk u Sin nannāri šamê u erṣetim ša qibītsunu lā innennû ana qibītišunu ṣīrti aplah akkud naqutti aršêma dulluhū pānūya lā ēgi lā ašēt ahī lā addâ ušatbâmma ummānīya rapšāti ultu Hazzati pāṭ Miṣir tâmtim elīti abarti Purattu adi tâmtim šaplīti šarrāni rubê šakkanakkī u ummānīya rapšāti ša Sin Šamaš u Ištar bēlēya yâti iqīpūnu ana epēšu Ehulhul bīt Sin bēliya ālik idiya ša qereb Harranu ša Aššur-ban-apli šar Mat-Aššur mār Aššur-ahu-iddina šar Mat-Aššur rubû ālik mahriya īpušu ina arhi šalmu ina ūmu šemî ša ina bīri uʾaddûni Šamaš u Adad ina nēmequ Ea u Asalluhi ina kakugallūtu ina šipri Kulla bēl uššū u libnāti ina kaspi hurāṣi aban nisiqti šūqurūtu hibišti qišti riqqī erēnī ina hidâti u rīšāti eli temmenna ša Aššur-bani-apli šar Mat-Aššur ša temmenna Šulamanu-ašared mār Aššur-naṣir-apli īmuru uššūšu addima ukīn libnātsu ina šikari karāni šamni dišpi šallaršu amhaṣma ablul tarahhuš eli ša šarrāni abbēya epšētišu udanninma unakkilu šipiršu ēkurri šuātim ultu temmennišu adi gabadibbīšu eššiš abnima ušaklil šipiršu gušūrī erēnī ṣīrūtu tarbīt Hamanu ušatriṣ ṣēruššu dalāt erēnī ša irīssina ṭābi urattâ ina bābātišu kaspu u hurāṣu igārātišu ušalbišma ušanbiṭ šaššāniš rīmu zahalê ebbi munakkip gārîya kadriš ušziz ina atmanišu 2 lahmu ešmarû sāpin ayyābīya ina bāb ṣīt Šamši imna u šumēla ušaršid qātī Sin Ningal Nusku u Sadarnunna bēlēya ultu Šuanna āl šarrūtiya aṣbatma ina hidâti u rīšāti šubat ṭūb libbi qerbašu ušēšib nīq tašrihti ebbi maharšunu aqqima ušamhir kadrâya Ehulhul rēštum umallima Harran ana pāṭ gimrišu kīma ṣēt arhi unammir šarūrušu Sin šar ilī ša šamê u erṣetim ša ullânuššu ālu u mātu lā innamdû lā iturrū ašruššu ana Ehulhul bīt šubat lalêka ina erēbika damiqti āli u bīti šâšu liššakin šaptukka ilū āšibūtu ša šamê u erṣetim liktarrabū bīt Sin abi bānîšun yâti Nabium-naʾid šar Babili mušaklil bīti šuātim Sin šar ilī ša šamê u erṣetim ina nīš īnīšu damqāti hadîš lippalsannima arhišamma ina niphi u rība lidammiq ittātuʾa ūmēya lišārik šanātiya lišandil lukīn palûʾa nakrūtiya likšud zāmânīya lišamqit lispun gārîya Ningal ummi ilī rabûti ina mahar Sin narāmišu liqbâ banītī Šamaš u Ištar ṣīt libbašu namra ana Sin abi bānîšunu liqbû damiqtī Nusku sukkal ṣīri supêya lišmema liṣbat abbūtu musarû šiṭir šum ša Aššur-ban-apli šar Mat-Aššur āmurma lā unakkir šamni apšuš nīqu aqqi itti musarêya aškunma utēr ašruššu ana Šamaš dayyānu ša šamê u erṣetim Ebabbarra bīssu ša qereb Sippar ša Nabium-kudurri-uṣur šar mahri īpušuma temmēnšu labīri ubaʾʾû lā īmuru bītu šuātim īpušma ina 45 šanāti ša bīti šuātim iqūpū igārūšu akkud ašhut naqutti aršêma dulluhū pānūya adi Šamaš ultu qerbišu ušēṣû ušēšibu ina bīti šanîmma bītu šuātim adkema temmēnšu labīri ubaʾʾima 18 ammati qaqqari ušappilma temmenna Naram-Sin mār Šarru-ukin ša 3 līm 2 mē šanāti manāma šarru ālik mahriya lā īmuru Šamaš bēlu rabû Ebabbarra bītu šubat ṭūb libbišu ukallimanni yâši ina Tašriti ina arhi šalmu ina ūmi šemê ša ina bīri uʾaddûni Šamaš u Adad ina kaspi hurāṣi abnī nisiqti šūqurūtu hibišti qišti riqqī erēnī ina hidâti u rīšāti eli temmenna Naram-Sin mār Šarru-ukin ubān lā aṣê ubān lā erēbi ukīn libnātsu 5 līm erēnī dannūtu ana ṣulūlišu ušatriṣ dalāt erēnī ṣīrāti askuppu u nukuššê ina bābātišu uratti Ebabbarra adi Ekunankuga ziqqurratišu eššiš ēpušma ušaklil šipiršu qāt Šamaš bēliya aṣbatma ina hidâti u rīšāti šubat ṭūb libbi qerbašu ušēšib šiṭir šum ša Naram-Sin mār Šarru-ukin āmurma lā unakkir šamni apšuš nīqu aqqi itti musarêya aškunma utēr ašruššu Šamaš bēlu rabû ša šamê u erṣetim nūr ilī abbēšu ṣīt libbi ša Sin u Ningal ana Ebabbarra bīti narāmika ina erēbika parakkaka dārû ina ramêka yâti Nabium-naʾid šar Babili rubû zāninka muṭīb libbika ēpiš kummika ṣīri epšētuya damqāti hadîš naplisma ūmišamma ina niphi u rība ina šamāmī u qaqqari dummiq ittātuʾa unnīnīya leqema mugur taṣlītī haṭṭi u šibirri kīnim ša tušatmihu qātūʾa lubēl ana dūri dāri ana Anunitum bēlet tāhāzi nāšâta qašti u išpati mušallimat qibīt Enlil abišu sāpinat nakru muhalliqat raggu ālikat mahri ša ilī ša ina ṣīt šamši u ereb šamši udammaqu ittātuʾa Eulmaš bīssu ša ina Sippar-Anunitum ša 8 mē šanāti ultu pāni Šagarakti-Šuriaš šar Babili mār Kudur-Enlil šarru manāma lā īpušu temmēnšu labīri ahṭuṭma ahīṭ abrema eli temmenna Šagarakti-Šuriaš mār Kudur-Enlil uššūšu addima ukīn libnātsu bītu šâšu eššiš ēpušma ušaklil šipiršu Anunitum bēlet tāhāzi mušallimat qibīt Enlil abišu sāpinat nakru muhalliqat raggu ālikat mahri ša ilī ušarmâ šubatsu sattukku u nindabê eli ša mahri ušāterma ukīn maharšu attā Anunitum bēltu rabīti ana bīti šuātim hadîš ina erēbika epšētuya damqāti hadîš naplisīma arhišamma ina ṣīt šamši u ereb šamši ana Sin abi ālidika šuqribā damiqtī mannu attā ša Sin u Šamaš ana šarrūtu inambûšuma ina palêšu bītu šuātim innahuma eššiš ippušu musarû šiṭir šumiya līmurma lā unakkar šamni lipšuš nīqu liqqi itti musarû šiṭir šumišu liškunma lutēr ašruššu Šamaš u Anunitum supûšu lišmû limgurā qibītsu idāšu lillikū lišamqitā gārîšu ūmišamma ana Sin abi bānîšun damiqtašu liqbû
