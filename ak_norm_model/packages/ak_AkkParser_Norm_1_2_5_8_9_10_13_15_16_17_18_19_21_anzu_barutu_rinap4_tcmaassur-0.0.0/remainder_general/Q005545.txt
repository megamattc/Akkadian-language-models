ribo/babylon7/Q005545
Nabium-kudurri-uṣur šar Babili rēʾûm kīnum itût kūn libbi Marduk iššakku ṣīri narām Nabium mūdâ emqa ša ana alkakāt ilī rabûti bāšâ uzunāšu šakkanakku lā āneha zānin Esagil u Ezida aplu ašarēdu ša Nabium-apla-uṣur šar Babili anāku inum Marduk bēli rabiʾu kīniš ibbânnima zāninūtsu epēšu umaʾʾeranni Nabium pāqid kiššat šamê u erṣetim ina kaspi hurāṣi nisiqtim abnim erâ musukkanni erēni ušaklil šipirša Etemenanki ziqqurrat Babili ēpuš ušaklilma ina agurri uqnî elletim ullâ rēšāša ešrētim ilī rabûti ūmiš unammir ina Babili ana Nabium sukkallam ṣīri eṭlum gitmālum pukkulu ili x-ri rēštî ilitti Eruʾa pāqid kiššat šamê u erṣetim ša ina Esagil šurbû šīmātuša lā iššannāma bēli rabiʾu bēliya palhiš attaʾidma Eurmeiminanki ziqqurrat Barsipa ša šar mahri īpušuma 42 ammat uzaqqiruma lā ullâ rēšāša ultu ūm rēqūtim innamûma lā šutēšuru mūṣê mêša zunnim u rādu unassû libittuša agurri tahluptiša uptaṭṭirma libitti kummiša iššapik tīlāniš ana epēšiša bēli rabiʾu Marduk ušadkânni libba ašarša lā ēnima lā unakkir temmēnša ina arhi šalmu ina ūmi šemê libitti kummiša u agurri tahluptiša abtāti ekširma miqittaša ušzizma Eurmeiminanki ana ullû rēšīšu yâti ana epēšiša qātâ aškunma nišī rapšātim qi-x ina kullat mātitān gimir kalâ dadmī Babili u Barsipa ālāni narāmišu ina naphar nišī dadmī rēšāšun ištu tiāmtim elītim adi tiāmtim šaplītim mātāti rūqātim nišī dadmū rapšātim šarrāni šadîm nesûtim u nagî bērūtim ša qereb tiāmtim elītim u šaplītim ša Marduk bēli ana šadāda serdêšu ṣerratsina umallû qātuʾa adkâmma ummānāt Šamaš u Marduk ina epēšu Eurmeiminanki ēmidšināti tupšikkam Uri Uruk Larsa Eridu Kulaba Nemed-Laguda Ugar-Sin naphar māt tiāmtim šaplīti ištu rēšīša adi išdīša Nippur Isin Larak Dilbat Marda Puqudu Bit-Dakkuru Bit-Amukanim Bit-Šillanim Biratim Deri Agade Dur-Šarrukin Arrapha Lahiri {KUR}x x naphar Mat-Akkadim u Mat-Aššur šarrāni ša Eber-nari pīhātātim ša Mat-Hatti ištu tiāmtim elītim adi tiāmtim šaplītim Mat-Šumeri u Akkadi Mat-Subartim kalâša šarrāni nagî nesûtim ša qereb tiāmtim elītim šarrāni nagî bērūtim ša qereb tiāmtim šaplītim šar šakkanakkāti Mat-Hattim abarti Puratti ana erēb šamši ša ina amāt Marduk bēliya bēlūtsunu abēluma erēnī dannūtim ištu Labnanim ana āliya Babili ibabbalūnim naphar nišim dadmū rapšātim ša Marduk bēli yâti išrukam ina epēši Eurmeiminanki dullum ušaṣbitsunūtima ina x uš-ši-x Eurmeiminanki x ina kupri u agurri x ēpušma x kīma labīrimma x kīma x x x x x kiṣṣi ellu maštak taknê ina x x musukkanni rabiʾūtim lū aštakkan qereb uššīša hittu giššakanakku sikkūr šāqili x lū ša erēni šīhūtim x-ti-ša ušaršid erēnī dannūtim ana ṣulūliša ušatriṣma x-x-lam uššīša rikissun pitiqša kalāmu ina kupri u agurri ēpuš ušaklilma eššiš abnima x-x-ti ullâ rēšāšu kiṣṣi ellu maštaku taknê ina agurri uqnî ellūtim ēpuš Nabium bēliya ina rēšīša x x x x-ti-ia likūn ana ūm dāriʾūtim
