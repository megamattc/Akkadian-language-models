ribo/babylon7/Q005563
Nabium-kudurri-uṣur šar Babili ašri kanšu mutnennû pālih bēlu bēlī zānin Esagil u Ezida aplu kīni ša Nabium-apla-uṣur šar Babili anāku inum Marduk bēlu rabû igigal ilī muštarhu māti u nišī ana rēʾûti iddina ina ūmišu Ebabbara bīt Šamaš ša qereb Larsa ša ištu ūm rūqūti īmû tīlāniš qerebuššu baṣṣa iššapkūma lā uddâ uṣurāti ina palêya bēlu rabû Marduk ana bīti šuāti irtašu salīmu šārī erbetti ušatbamma eprī qerbišu issuhma innamra uṣurāti yâti Nabium-kudurri-uṣur šar Babili rēšu pālihšu ana epēšu bīti šuāti rabîš umaʾʾeranni temmēnšu labīri ahīṭ abrema eli temmēnišu labīri eprī ellūti amkukma ukīn libnāssu Ebabbara bīt kīni šubat Šamaš bēliya ana Šamaš āšib Ebabbara ša qereb Larsa bēlu rabû bēliya lū ēpuš Šamaš bēlu rabû ana Ebabbara šubat bēlūtika ina hidâti u rīšāti ina erēbika lipit qātīya damqātim hadîš naplisma balāṭ ūmī rūqūti kunnu kussî labār palêya liššakin šaptukka sippī šigarī mēdelu dalāt ša Ebabbara damqātuʾa lā naparkâ lizkuru maharka
