ribo/babylon6/Q003337
x x x x LU x x amāta habālu šaggāšu ina zumrišina iššakinma enšu ihabbilū išarrakū ana danni ina qereb āli dullulu mahār kadrê ibbašima ūmišam lā naparkâ imšuʾū būšē ša ahāmeš māru ina sūqi ētarar abašu rēšu ana bēlišu x x x kabattuš iṣṣarih Enlil ilī bēl mātāti ana sapāh māti u nišī iktapud lemuttu ana sapān māti u hulluq nišīša libbuš ikpudma arrat marušti iššakin ina pîšu ina šamê u erṣetim idāt lemuttim ittabšâ ša halāq mitharti x x x x x x ālu ušabšima appārī u ṣarbatī ina qerbišu magal īširma uṣarriša papallu iṣṣūrāt šamê nūnī apsî ša lā nībi ina qerbišu ibbašûma x x x ittāti damqāti ina šamāmī u qaqqari ša šūšub āli u udduš ešrētišu ištappara giskimbuš adkema gimir ummāni Karduniaš kalāma iṣṣī u appārī ina qulmê ikšiṭū issuhū šurussu mê Puratti abbu ištu qerbišu aprusma ana mālakišunu mahrê ušardi x x x x liššakin ina pîšu ikrib ūmē rūqūti likrubannima šulum palêya liqtabi ana dūri dāri  Ayyaru šanat rēš šarrūti Aššur-ahu-iddinam šar KUR-aš-šur{KI}
