cmawro/cmawr2/Q005112
šumma amēlu lū ina šutti lū ina bīri lū zikaru lū sinništu lū mūdû lū lā mūdû epera ana muḫḫīšu iddi x x nīš qātīšu ilu ul imaḫḫar  DÙ.DÙ.BI ana maḫar Šamaš ištēn paṭīra tukān niqâ tanaqqi imitta ḫimṣa šumê tuṭaḫḫi suluppī sasqâ miris dišpi ḫimēti tašakkan nignak burāši tašakkan šikara tanaqqi amēla šuāti mīs pî teppuš-ma ina maḫar Šamaš izzâz-ma kâm iqabbi  ÉN Šamaš dayyānu ṣīru bēl šamê u erṣeti bēl elâti u šaplâti nūr Igigi u Anunnaki pāris purussê ilī rabûti attā-ma anāku annanna mār annanna ardu pāliḫ ilūtīka rabīti amḫurka Šamaš rēmēnû eperu ša ina šutti lū ina bīri ana muḫḫīya nadû lū ibru lū tappû lū rūʾa lū aḫu lū mūdû lū lā mūdû lū zikaru lū sinništu ša epera ana muḫḫīya iddû lū qāssu iššâ lū ina pîšu ukarriṣanni enin ina maḫar ilūtīka rabīti ana muḫḫi ṣalmīšu mê arammuk bīnu lillilanni maštakal lipšuranni šammu peṣû liballiṭanni-ma šime teslītī adi ūmē balṭāka dalīlīka ludlul  kâm iqabbī-ma uškên ina maḫar Šamaš ṣalam zikari ṣalam sinništi ša ṭīdi teppuš-ma amēlu šū ana muḫḫi irammuk-ma x nīš qātīšu ilu imaḫḫar 
