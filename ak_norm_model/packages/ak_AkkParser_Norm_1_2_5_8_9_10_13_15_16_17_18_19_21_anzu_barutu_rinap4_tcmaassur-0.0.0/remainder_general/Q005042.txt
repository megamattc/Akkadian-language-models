cmawro/cmawr2/Q005042
šumma amēlu ginâ šūdur urra u mūša inazziq ṣītu sadrassu išdiḫšu paris karṣīšu ikkalū dābib ittīšu kīttu lā idabbub ubān lemutti arkīšu tarṣat ina ēkallīšu lā maḫrāšu šunātūšu pardā ina šuttīšu mītūti ītanammar ḫīpi libbi šakinšu šibsāt ili u ištari elīšu bašâ ilšu u ištaršu ittīšu zenû itti bārî u dāgili dīnšu lā iššer qabû lā šemû iššakkanšu ana purussêšu parāsim-ma dīnšu šutēšuri  KÌD.KÌD.BI tarmuš imḫur-līm imḫur-ešrā elikulla amēlānu imbuʾ tâmti bīnu iṣ pišri erkulla tišīt šammī annûte itqa talammi ina maški ina šamni ina šikari egerrûšu iššer šunātūšu damqā qabû u šemû iššakkanšu ilu u ištaru ittīšu salmū ÉN a-la-ah sa šu-la-ah X ÉN a-ra-zu šu X tamannu  šumma amēlu baliṭ-ma alaktašu marṣat u izzirti pī nišī maʾdāti iššakinšu ana lā ṭeḫê upšāšê bēl amātīšu lā sanāqīšu ubān damiqti arkīšu tarāṣi libbi ili zenî ana sullumi kiṣir libbi ilīšu ana paṭāri tarmuš erkulla azallû x ḫaṣabti sūq-erbetti ḫaṣabti pel lurmi x ina maški tašappi ina kišādīšu tašakkan-ma paṭir  šumma amēlu qabû u enû iššakkanšu ubān lemutti arkīšu tarṣat ilu u ištaru šuzzuqūšu ila u ištara itti amēli sullumi ēdu ḫuṣāb ḫûrati atāʾišu ṭābat emesalli apruša ina maški qāt Nabû-šumu-iškun mašmašši
