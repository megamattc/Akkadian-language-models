aemw/amarna/P270998
ana šarri bēliya qibima umma Baʿlu-UR.SAG ardikama ana šēpēt šarri bēliya sebîšu u sebʾettān amqut yīdemi šarru bēliya inūma turriṣūmi 2 mār amīli arni šarri bēliya 2 mār Labʾaya pānīšunī ana halliq māt šarri bēliya arki ša hulliq abušunī u yīdemi šarru bēliya inūma māni ūmī tubahhûna muhhiya 2 mār Labʾaya ammīnimmi nadāta Gitti-padalla ina qāt šarri bēlika āla ša laqīmi Labʾaya abunu u kīam tiqbûna 2 mār Labʾaya ana yâši ipušmi nukurta ina amīlī māt Qina eli dākūmi abanu u šumma nukurta lā tīpušu u nukurtuka nīnu u ippalšunī yīkimnimi ilī ša šarri bēliya aššum ipēš nukurti ina amīlī māt Qina ardī šarri bēliya u yitruṣ ina pāni šarri bēliya u lū yašpurmi ištēn rabûtišu ana Biryawaza u yiqbi ana šâšu tillakunami ana muhhi 2 mār Labʾaya ū amīlu arni šarri attā u arkišu adi yašpura šarru bēliya ana yâši aššum ipšī ša yīpušu aradka eli 2 mār Labʾaya x-ya šanītam x irība Milki-ili ana muhhišunī yinnapil šulmānum ina libbišunī u kīam āṣīt napšat Milki-ili ana erēb 2 mār Labʾaya arki Labʾaya ana halliq māt šarri bēliya ittišunī arki ša hulliq Milki-ilu u Labʾaya u kīam tiqbûna 2 mār Labʾaya ipušmi nukurta kīma abinu ina šarri bēlika inūma yizziz eli Šunama u eli Burquna u eli Harabu u yissuh lemnī yanšuʾ kinnī u yiṣbatmi Gitti-rimmunima u yupatti ugarrī šarri bēlika u ippalšunī yikkimnimi ilī ša šarri bēliya aššum ipēš nukurti ina šarri bēliya šarra bēliya īrudu anāku u ahhūya ša tištemûna ana yâši u lā yinammušu mār šipri ša Milki-ili ištu muhhi 2 mār Labʾaya ūma annûm ana halliq māt šarri bēliya yubaʾʾû Milki-ili u yānum pānūta šanûta ana yâši šarra bēliya īrudu u awāt yiqabbû šarru bēliya ištemû
