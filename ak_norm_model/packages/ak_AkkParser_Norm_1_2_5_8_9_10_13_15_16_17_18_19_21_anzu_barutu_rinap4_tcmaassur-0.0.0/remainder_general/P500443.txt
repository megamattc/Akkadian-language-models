aemw/alalakh/idrimi//P500443
anāku Idrimi mār Ili-ilimma arad IM Hebat u IŠTAR bēlet Alalah bēltiya ina Halab bīt abiya masiktu ittabši u halqānu pān awīlī Emar ahhāte ša ummiya u ašbānu ana Emar ahhēya ša eliya rabû ittiyama ašbū u mannumma awâte ša ahšušu ul ihšuš umma anākuma mannum bīt abišu lū I x GAL u mannum ana mārī Emar lū arad sisiya narkabtiya u kiziya elteqešunu u ina māt huribte ētetiq u libbi ṣābī Sutu ēterub ištišunu ana libbi KU-x x-zak-kar bītāku ina šanî ūmi anmuš u ana māt Kinʾanim allik ina māt Kinʾanim Ammiya ašbu ina Ammiya mārū Halab mārū māt Mukišhe mārū māt Nihi u mārū māt Amaʾe ašbū īmurūnnima inūma mār bēlišunu anāku u ana muhhiya iphurūnimma akannaka urtabbiʾāku urrak u ana libbi ṣābī habiri ana šanāti 7-KAM-MEŠ ašbāku iṣṣūrī uzakki puhādī abrima u šebʾi šanāti IM ana qaqqadiya ittūru u ētepuš eleppāti ṣāba nulla ana eleppāti ušarkibšunu u tâmta ana māt Mukišhe eṭhêku u pān huršān Hazi ana tābalim akšud ēliyāku u mātiya išmûnnimma alpī u immerī ana pāniya ublunim u ina ūmi 1-KAM kīma ištēn awīli māt Nihi māt Amaʾe māt Mukišhe u Alalah āliya ana yâšim ittūrūnim ahhēya išmûma u ana mahriya illikū ahhēya ittiyama innahū ahhēya aṣṣuršunu appūna šanāti 7-KAM-HI.A Parattarna šarru dannu šar ummānāt Hurri unakkiranni ina šebʾi šanāti ana Parattarna šarri šar Umman-wanda aštapar u adbub mānahāte ša abbūteya inūma abbūteya ana muhhišunu innahū u pānûtini ana šarrāni ša ummānāt Hurri damiq u ana birišunu māmīta danna iškunūnimna šarru dannu mānahāte ša pānûtini u māmīta ša birišunu išmema u itti māmīti iptalah aššum awāt māmīti u aššum mānahāteni šulmiya imtahar u KI NU NU ŠA RI DU U₂ ša nīqi ušarbi u bīt halqu utēršu ina awīlūtiya ina kīnūtiya qanna nadâ annâm aṣ-bat-šu u šarrāku ana Alalah šarrānu ša imittiya u šumēliya illûʾannimma u kīma šunūtima umtaššilāku kī dūršunu ša abbūte ina qaqqari tabku u anāku ina qaqqari ušatbû u ana eliš ušaqqûšunu ṣāba elteqe u ana māt Hatte ēteli u 7 ālāni aṣbatšunu Paššahe Damarutla Huluhhan Zila Iʾe Uluzila u Zaruna anmû ālāni aṣbatšunu u ullû ehtepišunūti māt Hatte ul iphur u ana muhhiya ul illikū ša libbiya ētepuš šallātešunu ašlulma namkūrīšunu būšēšunu bāšītušunu elteqe u uzaʾʾiz ana ṣābī tillatiya ahhēya u ibrūteya kakkašunuma anāku elteqe u ana māt Mukišhe attūr u ērub ana Alalah āliya ina šallātim u ina maršītim ina namkūrī ina būšī u ina bāšītu ša ištu māt Hatte ušēridu bīta uštēpiš kussiya kīma kussâti ša šarrāni umaššil ahhēya kīma ahhē ša šarrāni mārīya kīma mārīšunu u tappûteya kīma tappûtešunu umaššilušunu āšibūti ša ana libbi mātiya šubatšunu ṭābtam ušēšibšunu ša šubta lā uššabū anāku ušēšibušunu u mātiya ukinnu u umaššil ālāniya kīmê pānûtinima kīma abunima ittāte ša ilāni ša Alalah ukinnuma u niqqī niqqī ša abi abini ša ušteppišušunu anāku ēteneppuššunu anmû ēteppuššunu u ana qāti Addu-nerari mārīya aptaqidšunu mannummê ṣalmiya annīnati inassahšu u šamû šamû lizzuršu šaplâtu erṣetu pirihšu lilqut ilānu ša šamê u erṣeti šarrūtšu u mātšu limdudūšu mannummê unakkaršu ippaššiṭšu IM bēl šamê u erṣeti erṣeti u ilāni rabûti šumašu u zērīšu lihalliq ina mātišu Šarruwa ṭupšarru arad IM UTU NANNA u INANNA Šarruwa ṭupšarru ša ṣalma annīnatim išṭurušu ilānu ša šamê u erṣeti liballiṭūšu linaṣṣarūšu lū damqūšu UTU bēl elûti u šaplīti bēl eṭimmī lū muballiṭšu šanāti 30-KAM-MEŠ šarrāku mānahtiya ana muhhiya ašṭur litakkalšunu u ana muhhiya liktanarrabū
