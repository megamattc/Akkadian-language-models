cmawro/cmawr1/Q004235
x amḫurki asḫurki x ē tamḫurī upīš lemutti ša kaššāpi u kaššāpti kišpī ruḫê rusê upšāšê lemnūti lā ṭābūti ša awīlūti dibalâ zīra kadabbedâ zikurudê ša awīlūti ša bēl ikkīya ša bēl ṣerrīya ša bēl dīnīya ša bēl dabābīya ša bēl lemuttīya ša ipša bārta u amāt lemuttu īpuša ušēpiša isḫuram ešēʾam enenna anḫu šūnuḫu ešeʾʾe pānīki ina qibītīki ṣīrti ša lā uttakkaru annīki kīni ša lā innennû usḫī ina zumrīya kīma niziq ereqqīki mamma lā išemmû niziq murṣīya mamma ay išme dīnāti dīna dīnī purussâya pursī ē tamḫurī upīš lemutti ša kaššāpi u kaššāpti ina qibītīki u annīki lumnu ḫayyattu mukīl rēš lemuttu ša ina zumrīya šīrīya šerʾānīya bašû usḫī ina zumrīya  KÌD.KÌD.BI qaqqara tašabbiṭ mê ellūti tasallaḫ ana maḫar Ereqqi šutukka tanaddi urigalla tuzaqqap tabarra uqnâti pušikka tullaḫ ina imitti urigalli paṭīra tukān suluppī sasqâ tasarraq šipta šalāšīšu tamannu x tuškên  x x īn imittīšu DAB-ma īn šumēlīšu dimtu illak x x burāša kupsa isqūqa ina billati x x šaman erēni ina lipi eṣemti immeri x ištēniš taballal tēteneqqī-ma iballuṭ  x x x-x
