ribo/babylon7/Q005521
Nabium-kudurri-uṣur šar Babili rubâ naʾdam migir Marduk iššakku ṣīri narām Nabium muštālam āhiz nēmeqi ša alakti ilūtišunu išteneʾʾû pitluhu bēlūtsunu šakkanakku lā āneha ša ana zinnāti Esagil u Ezida ūmišam tiṣmuruma damqāti Babili u Barsipa išteneʾʾû kayyānam emqa mutnennû zānin Esagil u Ezida aplu ašarēdu ša Nabium-apla-uṣur šar Babili anāku ša Imgur-Enlil u Nemetti-Enlil abullāti kilattān ina tamlê sulê Babili ištappilā nērebašin abullāti šināti adkema mehrat mê išidsin ina kupri u agurri ušaršidma ina agurri uqnî elletim ša rīmī u mušhušši banû qerbušša nakliš ušēpiš erēnī dannūti ana ṣulūlišina ušatriṣ dalāt erēni tahlupti siparri askuppu u nukuššê pitiq erî ēma bābātiša ertetti rīmī erî ekdūtum u mušhušši šēuzūti ina sippēšina ušziz abullāti šināti ana tabrâti kiššat nišī lulê ušmallâm Esiskur akīti ṣīrti ša Enlil ilī Marduk šikin hidâti u rīšāti ša Igigi u Anunnaki ina kamâti Babili ina kupri u agurri šadâniš erte
