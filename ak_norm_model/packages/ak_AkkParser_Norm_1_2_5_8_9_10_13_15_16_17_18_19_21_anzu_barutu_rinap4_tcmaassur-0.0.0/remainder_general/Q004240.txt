cmawro/cmawr1/Q004240
šumma amēlu lū ina eqli lū ina ṣēri lū ina qabal āli lū ina kīdi u bāmāti x x mamma napišti ittīšu ul idabbub x x nasāḫi šūtuqi  DÙ.DÙ.BI ina mūši egubbâ tukān nignakka gizillâ egubbâ ina zumur amēli šuāti tušbāʾ-ma ina šēri paṭīra tukān sebet akal kunāši tašakkan suluppī sasqâ tasarraq miris dišpi ḫimēti tašakkan adagurra tukān niqâ tanaqqi šikara tanaqqi amēla šuāti ina muḫḫi šukbusu tušzāssu mala libbašu ṣabtu idabbub lumunšu paṭer pašer u mager qibīssu magrat  ÉN Šamaš šar šamê u erṣeti šar Igigi u Anunnaki attā-ma x xte nāsiḫ kišpī ruḫê rusê upšāšê lemnūti ša amēlūte nāsīḫ lumni ša kaššāpi u kaššāpti nāsiḫ mimma lemnu mimma lā ṭābu ša zumrīya nāsiḫ miḫru ša pānīya anāku annanna mār annanna dušmû pāliḫku ina lumun kamūnê ša ina bītīya ina šapal abni naplisanni-ma šapalka akmis sissiktaka aṣbat ina lumun narūq upšāšê lemnūti šūtiqanni-ma lumnu šâšu ay iṭḫâ ay isniqa ay ikšudanni yâši Šamaš ina ūme annê azzīz maḫarka ina lumni annê šūtiqanni-ma adi ūm balṭāku dalīl ilūtīka rabīti ana nišī rapšāti ludlul  šumma amēlu ṣalmūšu ana arallê paqdū tuppu ša arkīšu šaṭru
