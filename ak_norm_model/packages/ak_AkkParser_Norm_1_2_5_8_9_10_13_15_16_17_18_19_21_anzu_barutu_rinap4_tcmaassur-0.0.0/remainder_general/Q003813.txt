ribo/babylon6/Q003813
ana {d}INANNA Uruk etellat šamê u erṣetim gaširti ilī ṣīrti ša ina ṣītān u šīlān ûrtu tanamdinu tašakkan šikinša ilat tamhāri ezzeti ša ina qereb tēšê ašamšāniš isurru ālikat idi šarri migiriša murassibat gārêšu bēlet mātāti hāmimat parṣī muštēširat gimir šuluhhu āšibat e₂-nir-gal₂-{d}a-nim ša qereb e₂-an-na bēltī rabīti bēltišu Aššur-bani-apli šarru rabû šarru dannu šar kiššati šar KUR-aš-šur šar kibrāt erbetti šar šarrāni rubû lā šanān ša ultu tâmtim elīt adi tâmtim šaplīt ibēluma gimir malik ušakniš šēpuššu ša eli Ṣurru ša qabal tâmtim elīt u NI.TUK{KI} ša qabal tâmtim šaplīt nīri bēlūtišu ukinnuma išūṭū abšānšu ša epšētušu eli kal ilī ṭābā eli ṣalmāt qaqqadi duššupatu rēʾûssu ša ina palêšu {d}IŠKUR zunnīšu Ea nagbīšu ana mātišu uš-tab-ru-u₂ ina ṭuhdu u mešrê išteneʾʾû nišīšu gimir um-ma-ni-šu₂ ṭuhhudu iruššū dadmēšu mār Aššur-ahu-iddina šarru rabû šarru dannu šar kiššati šar KUR-aš-šur šakkanak Babili šar KUR-EME.GI₇ u URI{KI} mušēšib Babili ēpiš e₂-sag-il₂ muddiš ešrēte kullat māhāzī ša ina qerbišina ištakkanu simāti mār mār Sin-ahhe-eriba šarru rabû šarru dannu šar kiššati šar KUR-aš-šur-ma ina palêya bēlu rabû Marduk ina rīšāti ana Babili īrumma sat-tuk-ku e₂-sag-il₂ u ilī Babili ukīn kidinnūtu Babili akṣur aššu danni ana enši lā habālu Šamaš-šuma-ukin ahi talīmi ana šarrūtu Babili apqid u šipir e₂-sag-il₂ lā qatâ ušaklil ina kaspi hurāṣi u nisiqti abnī e₂-sag-il₂ aznunma kīma šiṭir burūmû unammir e₂-umuš-a u ša ešrēte kalîšina hibiltašina ušallim eli kullat māhāzī ušatriṣi andullum ina ūmešuma igār e₂-an-na sihirti x ša labāriš illikuma iqūpu ikkamru ašrātišunu ašteʾʾema eššiš ušēpišma ušaklilma kīma šadî ullâ rēšīšun ana šatti {d}INANNA Uruk bēlti rabīti šipir šâšu hadîš lippalisma yâti Aššur-bani-apli šar KUR-aš-šur rubû pālihšu amāt damiqtiya liššakin šaptuššu balāṭ ūmē rūqūti šebê littūtu ṭūb šīri hūd libbi lišīm šīmātī u ša Šamaš-šuma-ukin šar Babili ahi talīmiya ūmēšu līrikū lišbi buʾāri ayyumma rubû arkû ša ina ūmē palêšu šipir šuāti innahu anhūssu luddiš šumī itti šumešu lišṭur mušarûya li-mur-ma šamnu lipšuš nīqa liqqi itti mušarêšu liškun ikribīšu {d}INANNA Uruk išemme ša šumī itti šumišu lā išaṭṭaru mušarûya iʾabbatu lū ašaršu unakkaruma itti mušarêšu lā išakkanu {d}INANNA Uruk bēlti rabīti aggiš likkilmešuma šumšu zēršu ina mātāti lihalliqma ai iršišu rēmu
