borsippa/P404842
Nabu-ahhe-šullim māršu ša Nabu-šumu-uṣur mār Reʾi-alpi ana Nabu-mukin-zeri māršu ša Aplaya mār Reʾi-alpi kīam iqbi umma samâka u mārūya yānu Remut-Nabu māruka binâma lū māruya šū mimma ina isqiya lukkinnuma pānišu lušadgil Nabu-mukin-zeri Nabu-ahhe-šullim išmema Remut-Nabu mārušu ana mārūtu iddaššu u Nabu-ahhe-šullim ina hūd libbišu 8 ūmū isqu rēʾi-alpūtu Ezida bīt Nabu ūm 13-KAM ūm 14-KAM ūm 15-KAM ūm 16-KAM ša Nisannu ūm 13-KAM ūm 14-KAM ūm 15-KAM ūm 16-KAM ša Tašritu naphar 8 ūmū isqu rēʾi-alpūtu Ezida bīt Nabu Nabu-ahhe-šullim māršu ša Nabu-šumu-uṣur mār Reʾi-alpi ina hūd libbišu iknukma ana ūmu ṣâtu pāni Remut-Nabu ušadgil x x x adi pappāsu a-x x x x ša pānāt ūmī ša Nabu-ahhe-šullim ikkalā Remut-Nabu pappāsu ikkal rehānu ša ēkurru ša adi lā ṭuppu Nabu-ahhe-šullim ikannakuma pāni Remut-Nabu inamdinu ina muhhi isqišu illâ Nabu-ahhe-šullim ina rihit isqišu uṭṭar ša dibbī annû šanû Nabu u Marduk halāqūšu liqbû Nabu ṭupšarru Esagil ūmūšu arkutu likarri  mahar Marduk-šumu-uṣur māršu ša Aplaya mār Dannea mahar Nabu-šumu-ukin māršu ša Mar-biti-šumu mār Naggaru mahar Nabu-mukin-zeri māršu ša Mušezib-Nabu mār Allanu mahar Bel-iqiša māršu ša Šumu-ukin mār Ša-ṭabtišu ṭupšarru Iddin-Nabu māršu ša Nadin mār Reʾi-alpi Borsippa Kislimu ūm 11-KAM šanat 8-KAM Nabonidus šar Babilu
