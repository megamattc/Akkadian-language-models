ribo/babylon7/Q005416
inum Marduk Enlil ilī šaqû bēl gimra ušāpû malku ana epēš enūtim Nabium-naʾid šarri ana zāninūtim imbû ullû rēšīšu eli kalîšunu šarrāni qibītuššu ilī rabûti ihdû ana šarrūtišu Anum u Enlil kussî agû haṭṭi u šibirri paraṣ šarrūtim ana dūr ūmū iqīšūšum Ea bān kalāmu nēmeqi ušagmiršu Belet-ili bānât gimra ušaklilu bunnannêšu Nabium pāqid kiššati išrukšu šukāma Nannari mār rubê uṣabbâ nabnītsu Šamši nūr ilī irām rēʾûtsu baʾūlāti ušēšib qibītuššu Erragal gašru ilī išrukšu dunnum Zababa muttallum umāša ušagmiršu Nusku dapīnu uzaʾʾinšu melammi šarrūtu ana uʾʾur ṭēmu šakāni šitūltum u parās arkat itūr šēduššu ana muʾerrūtišu epēšu ilī rabûti ušāliku rēṣūssu inūšu Nabium-naʾid šar Babili rubûm naʾdam rēʾâm itpēšu pālih ilī rabûti šakkanakku zāninu ša ana ṭēmu ilī putuqqu ša ūmišamma išteneʾʾû ašrat ilī u ištarāti mār Nabium-balassu-iqbi rubû emqa anāku enūma Marduk bēlu rabû ana bēlūti māti imbû nibītī mār rubê Nabium zikru šarrūtiya ušarbû ūmišamma ātami puluhti ilūtišun kayyānam ašteneʾʾe ša elišunu ṭābu ana Esagil u Ezida šūturāku zinnātim rēš mimmâya damqa ušēreb maharšun ginâ lā naparkâ ašteneʾʾa ašrīšun māhāzīšunu rabûtim ana tanadāta aštakkan ušarbi zikrašunu in apâtaš dadmē ana Šamaš dikuggal ilī šaqû bēl Sippar Ebabbarra kiṣṣi elli šubatsa rēštīti ša manāma šarri mahri lā ukallimu temmēnšu epēšsu Šamaš bēlu rabû uqaʾʾânnima eli temmenna ša Naram-Sin ukīn uššūšu ša dūru Ugal-amaru dūr Kute ullâ rēšīšu dūru Melem-kurkurra-dulla dūr Kiš uzaqqir hursāniš ana Uraš bēlu gašru bīt akītu tapšuhtišu kīma labīrimma eššiš ēpuš ša Ubassi birīt Babili u Barsipa ina kupri u agurru rēšīšu ullima Nanaya ištaru šurbītum ušērib kiṣṣuššu ana Sin bēlu rabû āšib Ekišnugal ša qereb Uri sattukkīšu uṭahhidma ušarrihu nidbêšu ašteneʾʾema ašrišu abālu bēlūtsu ana erišti īrišanni aplah attaʾidma erištašu lā aklâmma amguru qibītsu mārtu ṣīt libbiya ana enūtim aššima En-nigaldi-Nanna šumšu ambêma ana Egipar ušērib ana māhāzī ilī rabûti kalîšunu zanānu našânni libbī inūšu ana Lugal-Marda qarrādu muttallum eṭlum mutlellû ša danānum šuklulu ūm ezzi ša lā immahharū qabalšu rāhiṣ māt nukurti šālil māt ayyābi āšib Eigikalamma bēliya attaʾidma narkabtu rukūbu ilūtišu simat qarrādūtišu šālilat māt ayyābi ša ana tāhāzi šūlukat ša ištu ūmē rūqūtu šarri mahri lā īpušu ina temmēn Eigikalamma abnī tiqnišu u unūtsu innamirma narkabtu šuāti eššiš abni ina kaspi ebbi hurāṣi namri u nisiqtu abnī rabîš uzaʾʾinšuma ana mahrišu ušērib Eigikalamma bīssu ša šarri mahri īpušuma ullû rēšīšu igārī kīdišu lā ušashiruma lā udannin maṣṣartuš ašaršu nadima lā rukkusu sippēšu eperīšu qayyapūti adkâ temmēnšu labīra ahīṭ abrema eli temmennišu ukīn uššūšu dūršu abnima maṣṣartaša udannin eššiš ēpušma ullâ rēšīšu Lugal-Marda bēlu šurbû qarrādu mugdašri ana bīti šuāti hadîš ina erēbika mimmû ēteppuš hadîš in naplusika in mahar Marduk šar šamê u erṣetim ūmišamma atmâ damiqtī līrikū ūmū balāṭiya lušbâ littūtu ina kakkīka ezzūtim šumqitu ayyābīya hulliq gimrat gārîya
