ribo/babylon7/Q005490
Nabium-kudurri-uṣur šar mīšarim rēʾûm kīnum muttarrû tenēšēti muštēšir baʾūlāti Enlil Šamaš u Marduk muštālam āhiz nēmeqi mušteʾʾûm balāṭam naʾdam lā mupparkû zānin Esagil u Ezida mār Nabium-apla-uṣur šar Babilam anāku inum Marduk bēlu rabiʾu ana bēlūt māti iššânnima nišim rapšāti ana rēʾûti iddinam ana Marduk ilu bānîya palhiš lū utaqqû ana šâṭa serdêšu lū ušakniš kišādam sattukkūšu duššûtim nidbâšu ellūtim eli ša pānim ušāter ša ūm ištēn gumāhu marâ alpu šuklulu 44 zuluhê damqūtim qadum ša ilī Esagil u ilī Babilam nūnum iṣṣūru ušummu pelâ simat appārim dišpam himētim šizbī dumuq šamnim kurunnum dašpam šikar šadî karānam ellu karānam Izallam Tuʾimmu Ṣimmini Hilbunim Aranabanim Suham Bit-Kubati u Bitatim kīma mê nāri lā nībim ina paššur Marduk u Zarpanitum bēlēya lū udaššâm papāha šubat bēlūtišu hurāṣu namram šallariš lū aštakkan Kahilisu hurāṣu ušalbišma bītu ana Zarpanitum bēltiya kuzbam uzaʾʾin Ezida šubat Lugaldimmerankia papāha Nabium ša qereb Esagil sippūšu šigarūšu u giškanakkūšu hurāṣu ušalbišma bītu kīma ūm lū unammir Etemenanki ziqqurrat Babilam ina hidâti u rīšāti ēpuš Babilam māhāz bēli rabiʾu Marduk Imgur-Enlil dūršu rabiʾam ušaklil ina sippē abullāti rīmī erî ekdūtim u mušhuššī šēuzūti ušziz hirīssu ahrema šupul mê akšud kibiršu in kupri u agurri lū abnim zārati kibrī ša dūri dannum ša kīma šadî lā uttaššu in kupri u agurri ušēpiš aššum maṣṣarti Esagil dunnunim lemnum u šaggišu ana Babilam lā sanāqam ša manāma šar mahrim lā īpušu in kamât Babilam dūru dannum balar ṣīt šamši Babilam ušashir hirīssu ahrema kibiršu in kupri u agurri uzaqqir huršāniš itât Babilam šipik eprī rabiʾūtim aštappakšu mīli kaššam mê rabiʾūtim kīma gipiš tiāmtim ušalmiš appārʾam lū uštashiršu ana šadâ napišti nišim Babilam aškunim ina māhāz Mat-Šumeri u Akkadim šumšum ušāter Ezida bītu kīnim in Barsipa eššiš ēpuš erēnim ṣulūlišu hurāṣu namram ušalbiš in hurāṣi kaspi abnī nisiqtim erâ musukkanni erēnim uzaʾʾin šikinšu Nabium u Nanaya in hidâti u rīšāti šubat ṭūb libbi qerbašu ušēšib ša ūm ištēn gumāhu marâ alpu šuklulu 16 pasillum bitrûtim qadum ša ilī Barsipa isih nūnim iṣṣūrum ušummu pelâ simat appārʾam dašpam sīrāš karānim šikar šadî karānam ellam dišpa himētim šizbam ul šamnim paššur Nabium u Nanaya bēlēya eli ša pānim uṭahhid ša ūm 8 immerī ginê Nergal Laṣ ilī ša Emeslam u Kuta ukīn sattuk ilī rabûti ušparzihma eli ginê labīri ginâ ušāter Ebabbara ša Sippar ana Šamaš u Aya bēlēya eššiš ēpuš Ebabbara ša Larsam ana Šamaš u Aya bēlēya eššiš ēpuš Ekišnugal ša Uri ana Sin bēli narām šarrūtiya eššiš ēpuš E-ibbi-Anum ša Dilbat ana Uraš bēliya eššiš ēpuš Edurgina ša Baṣ ana Bel-ṣarbi bēliya eššiš ēpuš simāti rēštâti pelludê qudmûtim ša Ištar Uruk bēlet Uruk elletim utēr ašruššun ana Uruk šēdūšu ana Eanna lamassa ša damiqtim utēr temmēna Eanna labīri ahīṭ abrema eli temmēniša labīri ukīn uššūša Nabium-kudurri-uṣur iššakku ṣīri zānin māhāz ilī rabûti anāku ana Esagil u Ezida kaqdâ kayyānāk ašrāt Nabium u Marduk bēlēya ašteneʾʾa kayyānam isinātišunu damqātim akīssunu rabītim in gumāhī paglūti alpū šuklulūti zuluhê damqūtim immer mīru gukkallam ušummu pelâ nūnum iṣṣūrum simat appārim tibik sīrāš lā nībi māmiš karānam šattišam in nuhši u hegallē in maharišunu ētettiq nišim rapšāti ša Marduk bēla umallû qātuʾa ana Babilam ukanniš bilat mātāti bišit šadî hiṣib tâmātim qerbašu amhur ana ṣillišu dārî kullat nišim ṭābiš upahhir karê ê dannūtim lā nībi aštappakšu inūšu ēkallu mūšab šarrūtiya markas nišim rabiʾātim šubat rīšāti u hidâtim ašar kadrūtim uktannašū ina Babilam eššiš ēpuš in kigallam rēštîm in irat erṣetim rapaštim in kupri u agurri ušaršid temmēnša erēnim dannūtim ultu Labnanim qištim elletim ana ṣulūliša lū ūbilam dūru dannum in kupri u agurri ušashiršu paraṣ šarrūti šuluh bēlūtim ina libbiša ušāpâm ašši qātâ usallâ bēl bēlī ana Marduk rēmēnî illikū supûʾa bēl mātāti Marduk šimi ṣīt pîya bīt ēpušu lalâša lušbiʾam ina Babilam in qerbišu šībūtu lukšud lušbâ littūti ša šarrāni kibrātim ša kalâ tenēšēti bilassunu kabitti lumhur qerebša līpūʾa ina qerbiša ana dāriʾātim ṣalmāt qaqqadam libēlū
