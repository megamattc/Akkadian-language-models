cmawro/maqlu/Q002711
ÉN rittī Manzât Zuqaqīpi u šī kaššāptu unakkama kišpīša x anappaḫkim-ma kīma Manzât ina šamê aziqqakkim-ma kīma iltāni amurri usappaḫ urpataki uḫallaq ūmki usappaḫ kišpīki ša takkimī mūša u urra u našparāt zikurudâ ša taltapparī yâši ṣalil nēberu ṣalil kāru mārū malāḫi kalīšunu ṣallū eli dalti u sikkūri nadû ḫargullū nadât šipassun ša Siris u Ningišzida ša kaššāpīya u kaššāptīya ipša bārtu amāt lemutti ay iṭḫûni ay ibāʾūni bāba ay īrubūni ana bīti Ningišzida lissuḫšunūti libbalkitū-ma epšētīšunu libārū ilu šarru kabtu u rubû likkelmûšunūti ina qātī ili šarri kabti u rubê ay ūṣi kaššāptī anāku ina qibīt Marduk bēl nubatti u Asalluḫi bēl āšipūti mimmû ēpušu lū kušīru ipšī tēpušāni lišābil šāru  ÉN araḫḫēka ramānī araḫḫēka pagrī kīma Šakkan irḫû būlšu laḫra immerša ṣabīta armâša atāna mūrša epinnu erṣeta irḫû erṣetu imḫuru zēraša addi šipta ana ramānīya lirḫe ramānī-ma lišēṣi lumnu u kišpī ša zumrīya lissuḫū ilū rabûtu  ÉN šamnu ellu šamnu ebbu šamnu namru šamnu mullil zumri ša ilī šamnu mupaššeḫ šerʾāna ša amēlūti šaman šipti ša Ea šaman šipti ša Asalluḫi uṭaḫḫidka šaman tapšuḫti ša Ea iddinu ana pašḫāti apšuška šaman balāṭi addīka šipat Ea bēl Eridu Ninšiku aṭrud asakku aḫḫāzu šuruppû ša zumrīka ušatbi qūlu kūru nissatu ša pagrīka upaššeḫ šerʾānī minâtīka lā ṭābūti ina qibīt Ea šar apsî ina tê ša Ea ina šipti ša Asalluḫi ina riksi rabābi ša Gula ina qātī pašḫāti ša Nintinugga u Ningirima bēlet šipti iddīšum-ma ana annanna mār annanna iddīšum-ma Ea šipat amāti ša balāṭi sebet apkallū šūt Eridu lipaššiḫū zumuršu TU₆ ÉN  ÉN Enlil qaqqadī Šukūdu lānī pūtī Šamaš napḫu idāya Gamlu ša bāb Marduk uznāya Lēʾu šēpāya laḫmu mukabbisa šīr laḫme attunu ilū rabûtu kīma Šamaš ina šamê napḫātunu kīma annaku parzillu ipšu bārtu amāt lemutti kišpī ruḫû rusû upšāšû lemnūti lā iṭeḫḫûkunūši lā iqarrubūkunūši ipšu bārtu amāt lemutti kišpī ruḫû rusû upšāšû lemnūti lā iṭeḫḫûni lā iqarrubūni yâši ÉN  ÉN attimannu kaššāptu ša īpuša ṣalmī iṭṭulu lānī ibnû lamassī īmuru bāltī ušarriḫu gattī uṣabbû nabnītī umaššilu bunnannîya ubbiru minâtīya ukassû mešrêtīya ukanninu manānīya yâši Ea mašmaš ilī umaʾʾiranni maḫar Šamaš ṣalamki ēṣer lānki aṭṭul lamassaki abni bāltaki āmur gattaki ušarreḫ nabnītki uṣabbi ina Nissaba elleti bunnannîki umaššil minâtīki ubber mešrêtīki ukassi manānīki ukannin ipšu tēpušīnni ēpuški miḫer tušamḫirīnni ušamḫerki gimil tagmilīnni utēr agmilki kišpīki ruḫêki rusêki epšētēki lemnēte upšāšêki ayyābūte našparātīki ša lemutti râmki zīrki dibalûki zikurudûki kadabbedûki dimmakurrûki likillū rēški itti mê ša zumrīya u musâti ša qātīya liššaḫiṭ-ma ana muḫḫīki u lānīki lillik-ma anāku lubluṭ ēnīta līnânni māḫerta limḫuranni amḫur meḫru limḫurūʾinni TU₆ ÉN itti mê ša zumrīya u musâti ša qātīya liššaḫiṭ-ma eli ṣalam nigsagilê lillik ṣalam nigsagilê arnī dinānī lizbil sūqu u sulû lipaṭṭirū arnīya ūmu šulma arḫu ḫidûti šattu ḫengallaša lībila Ea Šamaš u Marduk yâši rūṣānimma lippašrū kišpī ruḫû rusû upšāšû lemnūti ša amēlūti u māmītu littaṣi ša zumrīya ÉN  ÉN bāʾertu ša bāʾirāti kaššāptu ša kaššāpāti ša ina sūqāta nadâtu šēssa ina rebīt āli ittanallakā īnāša eṭlūt āli ubtanaʾʾa itti eṭlūt āli ubtanaʾʾânni yâši ardāt āli issanaḫḫur itti ardāt āli issanaḫḫuranni yâši anāku ubaʾʾâkkim-ma kurgarrê eššebê rikiski aḫeppe kaššāpū līpušūki rikiski aḫeppe kaššāpātu līpušāki rikiski aḫeppe kurgarrû līpušūki rikiski aḫeppe eššebû līpušūki rikiski aḫeppe naršindû līpušūki rikiski aḫeppe mušlaḫḫū līpušūki rikiski aḫeppe agugillū līpušūki rikiski aḫeppe amaḫḫaṣ lētki ašallapa lišānki umalla ruʾāta īnīki ušallak aḫīki lillūta u akkâši ruqbūta ušallakki u mimma mala tēteppušī utār ana muḫḫīki  ÉN ipšīki epšētīki epšēt ipšīki epšēt muppišētīki Ea mašmaš ilī upaṭṭer-ma mê uštābil pûki lemnu epera limla lišānki ša lemutti ina qê likkaṣer ina qibīt Enbilulu bēl balāṭi TU₆ ÉN  ÉN kiṣrīki kuṣṣurūti epšētīki lemnēti upšāšêki ayyābūti nasparātūki ša lemutti Asalluḫi mašmaš ilī upaṭṭer-ma mê uštābil pûki lemnu epera limla lišānki ša lemutti ina qê likkaṣer ina qibīt Enbilulu bēl balāṭi TU₆ ÉN  ÉN amsi qātīya ubbiba zumrī ina mê nagbi ellūti ša ina Eridu ibbanû mimma lemnu mimma lā ṭābu ša ina zumrīya šīrīya šerʾānīya bašû lumun šunāti idāti ittāti lemnēti lā ṭābāti lumun šīrī ḫaṭûti pardūti lemnūti lā ṭābūti ša lipit qātī ḫiniq immeri naqî niqî nēpešti bārûti ša attaṭṭalu ūmešam ukabbisu ina sūqi ātammaru ina aḫâti šēd lemutti utukku lemnu murṣu diʾu dilipta qūlu kūru nissatu niziqtu imṭû tānīḫu ūʾa ayya ḫuṣṣu ḫīpi libbi gilittu pirittu adirtu arrat ilī miḫerti ilī tazzimti ilī nīš ili nīš qātī māmītu lumnū kišpī ruḫê rusê upšāšê lemnūti ša amēlūti itti mê ša zumrīya u musâti ša qātīya liššaḫiṭ-ma ana muḫḫi ṣalam nigsagilê lillik ṣalam nigsagilê arnī dinānī lizbil sūqu u sulû lipaṭṭirū arnīya ēnītu līnânni māḫertu limḫuranni amḫur meḫru limḫurūʾinni ūmu šulma arḫu ḫidûti šattu ḫengallaša lībila Ea Šamaš u Marduk yâši rūṣānim-ma lippašrū kišpī ruḫû rusû upšāšû lemnūti ša amēlūti u māmītu littaṣi ša zumrīya x x aṭbuḫki ana ilīya atkal x mimma lemnu ša šīrī ana muḫḫīki x ana muḫḫīki x ana muḫḫīki x ašḫuṭ ašḫuṭ tê ÉN ÉN amsi qātīya ubbiba zumrī ina mê nagbi ellūti ša ina Eridu ibbanû mimma lemnu mimma lā ṭābu ša ina zumrīya šīrīya šerʾānīya bašû itti mê ša zumrīya u musâti ša qātīya liššaḫiṭ-ma ana muḫḫīki u ana lānīki lillik ēnitu līnânni māḫertu limḫuranni amḫur meḫru limḫurūʾinni ÉN  ÉN tebi šēru mise qātīya pite qaqqaru muḫur arnīya ša kaššāptu ukaššipanni eššebû usalliʾanni Šamaš pišerta lībilam-ma qaqqaru limḫuranni  ÉN ittamra šēru puttâ dalātu ālik urḫi ittaṣi abulla mār-šipri iṣṣabat ḫarrāna ēpištu ē tēpušīnni rāḫītu ē tureḫḫînni ūtallil ina napāḫ Šamši ipšī tēpušī u tuštēpišī lisḫurū-ma liṣbatūki kâši  ÉN šērum-ma šēru annû ša kaššāpīya u kaššāptīya itbûnim-ma kīma mārī nāri ulappatū niʾašunu ina bābīya izzâz Pālil ina rēš eršīya izzâz Lugaledinna ašapparakkim-ma ša bābīya Pālil ša rēš eršīya Lugaledinna ša kal ištēn bēri dibbīki ša kal ḫarrāni amâtīki utār kišpīki ruḫêki uṣabbatūki kâši TU₆ ÉN  ÉN ina šēri mesâ qātāya šurrû damqu lišarrânni ṭūb libbi ṭūb šīri lirteddânni ēma uṣammaru ṣummirātīya lukšud šutti āmuru ana damiqti liššakna ay iṭḫâ ay isniqa mimma lemnu mimma lā ṭābu ruḫê ša kaššāpi u kaššāpti ina qibīt Ea Šamaš Marduk u rubāti Bēlet-ilī TU₆ ÉN  ÉN amsi pīya amtesi qātīya ina ḫurḫummat mê mīli rašubbat nāri nāru bilī bāltaki mû gummirāni rašubbatkunu kīma mê annûti ipšu bārtu amāt lemutti lā iṭeḫḫû lā iqarribu ipšu bārtu amāt lemutti lā iṭeḫḫâ lā iqarriba yâši TU₆ ÉN É.NU.RU  KA.INIM.MA ušburrudê ÉN adi tappuḫa uqâka bēlī Šamaš tuppi 7.KAM Maqlû
