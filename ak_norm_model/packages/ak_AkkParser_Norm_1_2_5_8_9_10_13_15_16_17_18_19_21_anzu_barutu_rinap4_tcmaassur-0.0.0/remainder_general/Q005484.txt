ribo/babylon7/Q005484
Nabium-kudurri-uṣur šar Babilam zānin Esagil u Ezida mār Nabium-apla-uṣur šar Babilam anāku aššum maṣṣarti Esagil dunnunim lemnum u šaggišum ana Babilam lā sanāqa qan tāhāzi ana Imgur-Enlil dūr Babilam lā ṭahê ša manāma šar mahri lā īpušu in kamât Babilam dūru dannum balar ṣīt šamši Babilam ušashir hirīssu ahrema šupul mê akšud appalisma kār abīm ikṣurru qatnu šikinšu dūru dannum ša kīma šadî lā uttaššu in kupri u agurri abnima itti kār abīm ikṣurru esenniqma išissu in irat kigallim ušaršidma rēšīšu sadâniš uzaqqir itât dūri ana dunnunim ušallišma indu asurrâ rabiʾam išdī dūri agurri ēmidma in irat apsî ušaršid temmēnšu maṣṣarti Esagil u Babilam udanninma šumam dāriʾam ša šarrūtiya aštakkan Marduk Enlil ilī ilu bānûʾa in mahrika epšētūʾa lidmiqā lulabbir ana dāriʾātim balāṭa ūmim rēqūtim šebê littūti kunnu kussû u labāri palê ana širiktim šurkam lū rēṣi tukultiya Marduk attāma in qibītika kitti ša lā nakārim lū tēbû lū zaqtu kakkūʾa kak nakirim limēsū
