cmawro/cmawr3/Q007457
ÉN alsīka Šamaš ina qereb šamê ellūti anāku annanna mār annanna ša ilšu annanna ištaršu annannītu ša mangu luʾtu kišpū ruḫû rusû umallûni-ma qātu lemuttu ša amēlūti ureḫḫânni ugarrânni uleʾʾânni ulappitanni pīya u lišānī iṣbatu-ma atmâya umaṭṭû x pānī x x--ma x x x x zikurudâ kadabbedâ īpuš itti ili ištari u amēlūti uzennânni usaḫḫiranni x x redânni-ma x lā īdû ašuštu ḫayyattu piritti x iškuna x x-ma x x akmiska ina dīn kītti ša ina maḫrīka ibaššû ina narbî ša Ea šar apsî ina upšāšê ša Asalluḫi apkal ilī Marduk murṣī liṭṭarid x x libbī x riksi lemni ša šarqiš upīšī lemnūti īpuš mešrêtīya ukassû inanna ṣalmīšunu īpuš-ma ulzīz ina qibītīka rabīti ša lā uttakkaru ina qibīt bēl bēlī ša lā innennû ina qibīt Marduk bēl šipti muballiṭ mīti ina qibīt ilīya u ištarīya kišpīšunu lemnūti upšāšêšunu lā ṭābūti ana muḫḫīšunu litūrū-ma yâši lū paṭrūʾinni itti mītūti limmanû itti balṭūti x lubluṭ lušlim-ma dalīlīka ludlul  KA.INIM.MA ušburrudê  DÙ.DÙ.BI ṣalmī kaššāpi u kaššāpti ša ṭīdi teppuš ina maḫar Šamaš kīam taqabbi ÉN Šamaš bēl dīni aṭbuḫšunūti aṭṭabaḫšunūti epšētīšunu ušābil šāra kâm tamannū-ma kišādīšunu tanakkas-ma ina šēpīka tesêršunūti qātīka ana muḫḫīšunu temessi  šumma amēlu ina mayyālīšu igdanallut ina Ṭebēti ūm 24.KAM ana Šamaš-šumu-ukīn šar Bābili ēpuš
