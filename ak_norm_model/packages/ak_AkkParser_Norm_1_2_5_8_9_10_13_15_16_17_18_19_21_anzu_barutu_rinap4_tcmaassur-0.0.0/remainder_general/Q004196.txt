cmawro/cmawr1/Q004196
x-x x-x x  šumma amēlu kašip-ma šīrūšu x riḫûssu pīqa lā pīqa illak x šuruš nurmî x x maštakal x x x x ištēniš tasâk ina šikari ištanatti  šumma amēlu kašip-ma šīrūšu tabkū munga īšu u birkāšu gannā libbašu sinništa ḫašeḫ-ma sinništa ippallas-ma libbašu iturra amēlu šū riḫûssu itti mīti šunullat ana bulluṭīšu nīnê ḫašê imḫur-līm nuḫurtu supāla tullal ardadillu ištēniš tasâk ina karāni ṣaḫti lā patān ištanattī-ma iballuṭ  šumma KIMIN atāʾišu atma muṣaʾʾirāni arqi ḫašḫūr api ina šaman erēni taptanaššassu amēlu šū adi balṭu libbašu inaššīšu kišpī lā iṭeḫḫûšu  šumma KIMIN kukuru burāšu ṭābat amanni atāʾišu ina šaman šurmēni taptanaššassu  šumma KIMIN mūṣa imbuʾ tâmti parzillu tasâk-ma ina x ištanatti  GAN.U₅ tarmuš ina maški tašappi ina kišādīšu tašakkan  šumma KIMIN imḫur-līm tarmuš parzillu imbuʾ tâmti ušû dām iṣṣūr-ḫurri zikari zappi šaḫî ša ana rakābi tebû ina maški tašappi ina kišādīšu tašakkan  šumma KIMIN maštakal lišān-kalbi Ú.KU₆ ardadilli ina maški tašappi ina kišādīšu tašakkan  šumma amēlu kašip-ma šīrūšu tabkū lū ina alākīšu lū ina uzuzzīšu lū ina itūlīšu lū inūma šīnātīšu išattinu riḫûssu illak kīma sinništi suʾussu lā ēl amēlu šū riḫûssu itti mīti ina erṣeti šunullat ana bulluṭīšu šuruš balti šuruš ašāgi annuḫara aban gabî parzillu ḫaṣab nurmî eper idri sebet šammī annûti ištēniš tasâk ina karāni ṣaḫti lā patān išattī-ma iballuṭ  kiṣir šadâni ṣābiti ḫallūru ašqulālu maštakal aktam nuḫurtu arti bīni sebet šammī annûti ištēniš tasâk lū ina šikari lū ina karāni lā patān išattī-ma iballuṭ  ašqulālu ēdu sikillu amēlānu zēr maštakal zēr šakirî šuruš balti ša eli kimaḫḫi ina maški tašappi ina kišādīšu tašakkan-ma iballuṭ  kalīt immeri ḫaṣabti sūq-erbetti šārat nēši ina maški tašappi ina kišādīša tašakkan-ma iballuṭ  šumma KIMIN kibrītu ruʾtītu ina maški ina qablīšu tarakkas šumma KIMIN šuruš lišān-kalbi barīrātu šuruš šurdunî šuruš SAG šuruš azallî šuruš kamkadi šuruš ardadilli šuruš kazalli šammi šaziga ina maški ina kišādīšu tašakkan  šumma amēlu kašip-ma munga īši birkāšu gannā kalâtūšu illakā libbašu x x--ma ana epēš ṣibûti lā inaššīšu nīš libbīšu ṣabit-ma ana sinništi alāka muṭṭu libbašu sinništa ḫašeḫ-ma sinništa ippallas-ma libbašu iturra amēlu šū riḫûssu itti mīti šunullat ušaršu kanik-ma ina kullati ereb šamši peḫi ana pašāri tarmuš ḫašê atāʾišu aktam lišān-kalbi tubbal ištēniš tasâk lū ina šikari lū ina karāni ṣaḫti tanaddī-ma ÉN su-zi su-zi šalāšīšu ana libbi tamannū-ma ištanattī-ma nīš libbi  šumma KIMIN lišān-kalbi kīma Šamaš irtabû tuqaddaš ina šēri ana maḫar Šamaš izzâz x x x ina patar siparri ištu šuršīšu tanassaḫšu tasâk ina šikari ištanattī-ma nīš libbi  šumma KIMIN libbi iṣṣūr-ḫurri zikari ina ṭābti tušnāl lā patān iʾallut šuruš x zēr ṣaṣutti šarmadu ina šikari ištanattī-ma nīš libbi  šumma amēlu šamnu luʾʾû ša upīš lemutti pašiš x ina šīnāt imēri turammakšu ina mê kasî x šamnu taptanaššassu nīnê ina libbi nignakki tuqattaršu-ma kišpū pašrū ana amēli šuāti ul iṭeḫḫû  šumma KIMIN sīḫu nikiptu zikar u sinniš šārat pagî ḫurāṣu parzillu ištēniš ina mašak unīqi lā-petīti tašappi ina kišādīša tašakkan-ma amēlu lā ellu elil 
