aemw/amarna/P271212
ana šarri bēliya ŠamašORŠapšuORŠimige mātāti umma Rib-Addi ardika ana šupāli šēpēt šarri bēliya sebʾettām u 7 maqtātī inūma qabīmi ana pāni šarri ana Yapu šūt gamru danna u kī šunūti ul alkātī ana mahar Api u anumma inanna šaprūmi amīlū ša Gubla ana yâši lāmi tippaṭṭir ištu Biʾrutu aššumma nīṣû u nirrebuka amur amīlū šunu šārūtu idna šutēšir inammušu šārūta x-BI-ia x x.MEŠ x x amīlū Gubla ana irēbiya ana āl Biʾrutu ištu ṭāb rīṣiya ištu 12 arhi ul ašbātī ana Biʾrutu mīyami u ušširtī ṭuppī ana ēkal šarri u anumma ʿAḏiri x 4 arhī ana yâši kīamma x bēlī ana ardišu amurmi anāku arad šarri yānu hazanna šarri kīma yâši ana šarri ša yamūtu eli bēliya inūma yiṣbat Ṣumuri ʿAbdi-Ašrati u anaṣṣarmi āla ana īdēniya yānu amīlī maṣṣarāta ittiya u ašpur ana šarri bēliya u tūṣâ ṣābū u tilqe Ṣumuri u ʿAbdi-Aširti u anumma inanna laqa Ṣumuri Aziru u tīmurū amīlū Gubli adi mati nikkaššišu mār ʿAbdi-Aširti gamir kaspu ana nukurti u tinammušū eliya u adūkšunu u tiqbû adi mati tidukkunu ayyāmi tilqû amīlī ana ašābi ana āli u ašpur ana ēkalli ana ṣābī u ul tuddanū ṣābū yâši u tiqbi ālu izibūšu nītepušmi ana Aziri u aqbi kī ītepušu ana šâšu u izzibu šarra bēlī u yiqbi ahiya u yitmi ana āli u tidabbibū u bēlū āli tītepušūmi ana mārī ʿAbdi-Ašrati u allakmi anāku ana Biʾrutu ana dabābi ana mahar Hammu-niri u nīpuš kitta aššumma Hammu-niri inūma ti-x x-nu u x ištu ašrānu x ālu eliya u nillakmi anāku u Api eli āli ul nadnūni irēba laqi amīlu arni šarri ṣābī Aziri šakan ana libbi āli u tīmuru ālu inūma ṣābū šanû ašabū ana āli u timaggaru irēbi ana āli u tiqbû ana šâšu allûmi mīt bēlnu kī taqbû mīt Rib-Addi kikānu ištu qātī qātīšu lāmi yašpura ana mātāt Miṣri u yilqânnu qadu mārīnu u tidappirū ṣābī Aziri ištu āli anumma ālu mišilši raʾim ana mārī ʿAbdi-Ašrati u mišilši ana bēliya u kī ipiš yūpašu ana amīli ša ašib ana ālišu yūpašu yâši inūma ištu 10 uṭṭati kašādiya ana Biʾrutu ušširtī māriya ana ēkal rubê ištu 4 arhi ul yīmurmi pānī šarri umma amīliya ana Tahda kašattīšu ana mīni haṣiri amīli ša ušširtī ana ēkal šarri anāku aqbûna ana x u tinammušūna x ana mīni ti-ka-x mātāt Yapu ana mīni x ana yâši inūma x āl kit u allûmi x inūma ašbātī ana Biʾrutu yānu amīl šarri bēlī ša yillik ana ṣēriya u tiqbû ālu allûmi Rib-Addi ašib ana Biʾrutu ayyāmi amīlu ša alik ištu mātāt Miṣri ana ṣērišu u tinneppušūna ana Aziri pānānu ašpuru ana šarri ul yišmû awātī anumma inanna ana Biʾrutu ašbātī kī kalbi lā tušmû awātī šumma šami šarru ana ardišu u nadnat ṣābū yâši u tāratmi ālu ana šarri u yiddin šarru ṣābī u niṣbat āla lā tilqeši ṣābū mārī ʿAbdi-Ašrati ana šâšunu u tibalkitū amīlūši u amur amīlu arnu ana nadāni ana Aziri yīpuš ipša rabâ u laqi makkūrī u yudappiranni u ṭapil Api qadu x u yubaʾʾû nadāna āla ana Aziri u ul yaqūl šarru bēlī ištu ālišu u taqbi ālu Rib-Addi mīt kikānu ištu qātišu ana Aziri nītepuš u ul yaqūl šarru bēlī ana āli ana šārūta epuš ana pî mārī ʿAbdi-Ašrati yīpuš arna annīta u amurmi anāku ul aqtabi kazbūta ana šarri bēliya palhātu x ālu amīla arni šarri u allûmi tašpurūna amīlū Gubla ayyāmi inūma yašpuru šarru bēlka ana ṣērika ayyāmi ṣābū inūma ušširat ana kâta u yapû hamūdu ša šapir ištu šarri bēli lā nadin yâši ana āliya šeʾem ikâl haṣiri u mīnum yiqtabû Hammu-niri adi mati izzizzātī ittišu u yiddina šarru ṣābī lāmi tirrebū mārū ʿAbdi-Ašratu ana āli u Biʾrutu tiṣbatūna u yānu mātāti ana šarri bēliya šanītam ana yâši yūpašu kišūma ša yīdeni šarru bēlī u mīnum ni-TA-x amīla šanâ u anākuma mītātī u mārūya ardū šarri balṭū u tišpurūna ana šarri i tīrnumi ālnu mīnum qāl bēlī ištu yâšiya
