ribo/babylon7/Q005399
ana Ištar šurbūtim rûmti ilī qarittim Innina ilat tamhāru ēpišat tuquntim namirti bēlet dadmī šaqûti Igigi rubāti Anunnaki nāšât puluhtim bēltim ša melammūšu šamû katmū namrīrūšu erṣetim rapaštim sahpū Ištar Akade bēlet tāhāza šākinat ṣūlāti āšibat Emašdari ša qereb Babili bēltiya Nabium-naʾid šar Babili tiriṣ qātī Tutu ašru kanšu pālih ilī rabûti rēʾâm zāninum ša ana ṭēmi ilī putuqqu šakkanakku šahta murteddû ūsi Ištar muṭahhid sattukku mukīn nidbê ša uddakam išteneʾʾû dumuq māhāzī ilī ina Esagil ēkal ilī igisâ šurruhu ušerrebu qerebšu ana ešrēti ilī kalîšina sadru šulmānu mār Nabium-balassu-iqbi rubû emqa anāku inūšu Emašdari bīt Ištar Akade ša uššūšu innamû īmû karmiš libnāssu idrānum iqmû ditalliš ašaršu šuddû lā bašmū sāgūšu nadû simakkišu naparkû qutrēnu epēš bīti šâtim libbī ītamima kabattī hašhatuš ašar bīti šuātim ašteʾʾema ahīṭ temmēnšu išidsu abrema ukīn libnāssu Emašdari in qereb Babili eššiš ēpuš ana šuātim Ištar Akade ilat tamhāru bītu šâtim šubat narāmiki hadîš naplisīma qibî balāṭā ša urruku ūmīya šumʾuda šanātiya mahar Marduk šar ilī atmî uddakam ašar qablum u tāhāzim idāya alkī lunār ayyābīya lušamqit nakirīya
