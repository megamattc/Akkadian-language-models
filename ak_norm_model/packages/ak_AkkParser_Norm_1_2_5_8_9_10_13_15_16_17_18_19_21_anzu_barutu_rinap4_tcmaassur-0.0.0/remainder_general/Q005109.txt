cmawro/cmawr2/Q005109
NAM.BÚR.BI lumun kišpī ruḫê rusê upšāšê lemnūti ša amēla ṣubbutū-ma ina akalī šūkulū ina šikari šaqû x kayyān ṣarmūšu-ma lā inuḫḫū akalū u šikaru elīšu ul ṭābū akala ikkal šikara išattī-ma pānūšu arqū-ma iʾarru u ina nēpešti mašmaššūti ul ippaṭṭar lumun idāti ittāti kalīšina ana pašārim-ma ana amēli u bītīšu lā ṭeḫê  DÙ.DÙ.BI ina ūmi magri ina kišād nāri qaqqara tašabbiṭ mê ellūti tasallaḫ ana maḫar Šamaš paṭīra tukān niqâ tanaqqi adagurra tukān riksa kīma ša ana qātīka šumṣû tarakkas šina ṣalmī zikari u sinništi ša ṭīdi teppuš marṣa šaḫḫâ tulabbassu ana maḫar Šamaš izzâz-ma šipta šalāšīšu imannu  ÉN Šamaš šar šamê u erṣeti dayyān eliš u šapliš bēl mīti murteddû balṭi ēṭir napšāti massû rabû ša tenēšēti attā mušētiq namburbê idāti ittāti mala bašâ pāris lumni ša šamê u erṣeti attā aššum lumun kišpī ruḫê rusê upšāšê ša ṣubbutūni-ma lā paṭrū aššum lumun idāti ittāti lā ṭābāti ša ina bītīya ibšâni ana maḫrīya ipparkāni ūmišamma palḫāku adrāku u šutaddurāku enenna kišpī annûti ša yâši iššakna lumun idāti ittāti ša ina bītīya ibšâ lumnu šâšu yâši u bītīya ay iṭḫâ ay isniqa ay ikšudanni lumnu šâšu lībir nāra libbalkit šadâ kišpū šunūti lissû šār bērī ina zumrīya kīma qutri lītellû ana šamê kīma bīni nasḫi ana ašrīšunu ay itūrū kišpī šunūti nāru limḫuranni nāru lipdânni anāku lubluṭ anāku lušlim-ma narbîka lušāpi dalīlīka ludlul ana nišī rapšāti TU₆ ÉN  kīma annâ ana maḫar Šamaš imtanû ana maḫar nāri riksa tarakkas šikara tanaqqi marṣu adi ṣubātīšu šalāšīšu ina nāri iṭebbē-ma ana māḫirti iḫallum-ma ana nāri kīam iqabbi  ÉN attī nāru bānât kalāma enūma iḫrûki ilū rabûtu ina aḫīki iškunū dumqa ina libbīki Ea šar apsî ibnâ šubassu ešrēti šūšurū mêki muḫrīnni lumun kišpīya kibrūki limḫurū kalû murṣīya lumna tablī nāru šūridī apsûkki nāru lumnu šâšu yâši u bītīya lā iqarrubu lā isanniqa lā ikaššadanni anāku lubluṭ lušlim-ma dalīlīki ludlul  šalāšīšu iqabbī-ma illī-ma ṣubāssu išaḫḫaṭ egubbâ ana muḫḫi irammuk ÉN ašḫuṭ MIN imannū-ma ṣubāta šanâ inaššī-ma nignakka gizillâ mê ellūti tullalšu sūq ītiqu lā ittiq ana bīt sābî irrub-ma kanna namzīti ilappat bīta šuātu mašḫulduppâ nigkalagâ kušgugalâ zērī qutārī tuḫāb-ma mê ellūti tullalšu gaṣṣa u ittâ bābī talappat-ma NAM.BÚR.BI  iqatti  kišpī ruḫû rusû upšāšû lemnūti lū ša zikari lū ša sinništi ana amēli lā ṭeḫê šina ṣalmī ṭīdi šina ṣalmī līši šina ṣalmī iškūri šina ṣalmī lipî ša zikari u sinništi teppuš-ma šumšunu ina naglab šumēlīšunu tašaṭṭar idīšunu ana arkīšunu tutār šēpīšunu tukassa ana maḫar Šamaš nignak burāši tašakkan ana maḫar Šamaš kīam taqabbi  ÉN Šamaš dayyānu šamê u erṣeti dayyānu elâti u šaplâti muštēšer ṣalmāt qaqqadi pāṭir kasî muballiṭ mīti Šamaš ṣalmū annûtu ša bēl ikkīya ša bēl rīdīya ša bēl ṣerrīya ša ipšu bārtu zīru zikurudâ dibalâ kadabbedâ mimma lemnu upšāšû lemnūti īpušūninni Šamaš bēlu maḫar ilūtīka rabīti zikurudûšunu ipšūšunu zumuršunu likillū  annâ taqabbī-ma mušāṭī rēšīšunu tumalla mušāṭī tulabbassunūti ištēniš ina pitilti tarakkassunūti ina ḫupê tašakkanšunūti šaman nūni ana muḫḫīšunu tusallaḫ mimma libbašu ṣabtu utnên nignakka gizillâ tušbāʾšu egubbâ ana muḫḫīšu tatabbak ina erṣeti taqebberšunūti ištu ūmi 1.KAM adi ūmi 1.KAM mê ana muḫḫīšunu irtanammuk-ma kišpū ruḫû rusû upšāšû ana muḫḫi kaššāpi u kaššāpti zikari u sinništi turrū ana amēli šuāti ul iṭeḫḫe  iqatti  NAM.BÚR.BI lumun ruʾti nadê ana amēli lā ṭeḫê DÙ.DÙ.BI sebet NU.KÁR.KÁR ša ṭīdi ina ruʾti taballal-ma teppuš ištēn ina muḫḫi lišānīka tašakkan ištēn ina libbi pîka tašakkan ištēn ina naḫīrīka tašakkan šina ina qātīka taṣabbat-ma tanaḫḫid-ma ša muḫḫi lišānīka ša libbi pîka ša libbi naḫīrīka u ša qātīka tanassuk-ma lumun ruʾti ana amēli ul iṭeḫḫe  iqatti  kī pî lēʾi lā barî šaṭir šumma KIMIN sikilla maštakal šarmada billata kibrīta ruʾtīta ina askuppat bāb kamî u ṣerri dalti kamīti tetemmir  nēpešī annûti ina ūmi 7.KAM₂ ūmi 14.KAM₂ ūmi 21.KAM₂ ūmi 27.KAM₂ ūmi 28.KAM₂ ūmi 29.KAM₂ teppuš-ma adi balṭu kišpī ul iṭeḫḫûšu  uʾilti ša Kiṣir-Aššur mašmašši Aššur-šākin-šumi x x x x x
