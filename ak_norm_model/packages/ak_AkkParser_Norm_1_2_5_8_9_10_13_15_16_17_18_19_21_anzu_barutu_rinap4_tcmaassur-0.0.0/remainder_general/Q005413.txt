ribo/babylon7/Q005413
Nabium-naʾid šar Babili rēyûm nibīt Marduk zānin Esagil u Ezida muṭahhid sattukku muddiš māhāzī ilī rabûti idān zanināti muṭahhid gimir ēkurrāti zānin ešrētim mušarrih igisê našpari lā anēhi kāšidu šadî elûtim rēʾâm muštālu muštēšir nišī mātim ša Marduk Enlil ilī ana zanānu māhāzī u uddušu ešrēti šumšu kīniš izkuru ana šarrūti Nabium pāqid kiššat šamê u erṣetim ina naphar āšib parakkī ušarbû bēlūtsu Nergal dandanni Enlil erṣetim muttalku ina qablu u tāhāzi illiki idāšu Sin u Ningal agê dūr ūmē īpir rāšuššu Šamaš u Aya ṭūdāt mīšaru upattûšu ilū rabûtu ina kūn libbišunu rabîš uttûšu ubaʾʾilū šumšu ušarbû bēlūtsu mār Nabium-balassu-iqbi rubâm emqa anāku inum Šamaš bēlu rabû ša šamê u erṣetim rēʾû ṣalmāt qaqqadi bēlu tenēšētim Larsa ālu nārmišu Ebabbarra šubat ṭūb libbišu ša ultu ūmē ullûtim innamû ēmû karmiš baṣṣa u turuba šipik eperu rabûtim elišu iššapkūma lā uṣṣabbû kisuršu lā innaṭṭalā uṣurātiša ina palê Nabium-kudurri-uṣur šar mahri mār Nabium-aplu-uṣur baṣṣa šipik eperī ša eli āli u bīti šuātim šapkū innaširma temmenna Ebabbarra ša Burna-Buriaš šarri pānâ ālik mahri īmurma temmenna šarri labīri ša lām Burna-Buriaš ubaʾʾima lā īmur eli temmenna Burna-Buriaš ša qerebša ippalsa Ebabbarra īpušma Šamaš bēlu rabû ušarmi qerebšu bītu šuātim ana mūšab Šamaš bēlu rabû u Aya kallātim narāmtišu tallaktušu iṣatma ṣuhhuru šipiršu inanna ina MU.10.KAM ina ūmū palêya damqa ina šarrūtiya dārītim ša Šamaš irammušu Šamaš bēlu rabû ihsusu šubatsa rēštītim ša ziqqurratim gegunnâšu rēšīša eli ša pānim ullima libbašu hadîš ublamma ana yâtim Nabium-naʾid šarri zāninišu Ebabbarra ana ašrišu turru kīma ša ūmē ullûtim šubat ṭūb libbišu epēšu uqawwânni ina qibīt Marduk bēlu rabû itbûnimma šārī erbettišunu mehê rabûtim baṣṣa ša eli āli u bīti šâšu katma innasihma Ebabbarra kiṣṣi rašba urāša zamāri mūšab Šamaš u Aya u ziqqurrati gegunnâšu ṣīri kummu dārû maštaku lalêšun temmēnšun innamirma innaṭṭalā uṣurātišun šiṭir šum ša Hammu-rapi šarri labīri ša 7 mē šanāti lām Burna-Buriaš Ebabbarra u ziqqurrati eli temmenna labīri ana Šamaš ibnû qerbašu appalisma aplah akkudma aršâ niqittī kīam aqbi ana libbiya umma šarru āliku mahriya bītu īpušma Šamaš bēlu rabû ušarmi qerebšu yâti bītu šuātim mūšab Šamaš u Aya ina ašar šussumu ana epēšu ašši qātī uṣallâ bēl bēlī umma Enlil ilī rubûm Marduk balukka ul innanda šubti ul ibbaššimu kisuršu ša lā kâšu manni mīnâ ippuš bēlu ina qibītika ṣīrti ša elika ṭābi lušeppeš ašrāti Šamaš Adad u Nergal ana epēšu bīti šuātim ašteʾʾema šīr dumqi ša arāku ūmīya u epēš bīti išṭurū ina libbišu ašnima alput puhāda anna kīni ša šalāmu šipriya ušaškini ina têrtiya ana amāt Marduk bēlu šurbîya u ana amāt Šamaš u Adad bēlī bīri atkalma īliṣ libbī kabatta ipparda ihdi ramānī immirū zīmūya adkâmma ummānāti Šamaš u Marduk ṣābit allu nāš marri zābil tupšikku ana epēš Ebabbarra kiṣṣi rašba u ziqqurratim parakkiša ṣīri rabîš umaʾʾerma ummânū mūdû ašarša uštamhir temmenna ihīṭū uṣabbû simātim ina arhi šalma ina ūmi šemê ša Ebabbarra bīti narām Šamaš u Aya papāhi šubat ilūtišun maštaku lalêšun kīma simātišun rēštâtim eli temmenna ša Hammu-rapi šarri labīri libnātsun addima uštēširma temmēnšun bītu šuātim kīma labīrimma eššiš ēpušma ussimi šikinšu Eduranna bītu narāmišu kīma ša ūmē ullûtim ullâ rēšīšu Ebabbarra ana Šamaš u Aya ēpuš ušaklilma ubannâ tallaktuš papāhi šubat ilūtišun ṣīrtim ša itê ziqqurratim retû temmēnšu ana simat ilūtišunum rabītim šūluku ana Šamaš u Aya bēlēya ūmiš unammirma uzaqqir hursāniš ša ana šarri manāma lā imguru Šamaš bēlu rabû yâtim šarru pālihšu imgurannima irām qātūʾa Ebabbarra ana Šamaš u Aya bēlēya kīma labīrimma damqiš ēpušma ana ašriša utēr ṭuppi gišnugalli šiṭir šumi ša Hammu-rapi šarri labīri ša qerebšu appalsa itti šiṭir šumiya aškunma ukīn ana dūr ūmī ana šatti Šamaš bēlu šurbû šaqû bēlu gimri šar šamê u erṣetim nūr mātāti bītu šuātim hadîš naplisma balāṭā ūmū rūqūti šebê littūtu kunnu kussî u labāra palê ana širikti šurkam ina qibītika ṣīrti Šamaš bēlu rabû bītu šuātim maharka lulabbir ana dāriʾāti nišī ṣalmāt qaqqadu mala ibarrâ nūrka namri šukšida qātūʾa šuknišu šēpūʾa Aya kallāti rabītim ina kummika ṣīri kayyāna lītamika damqātī Bunene sukkallum mitluktika ūmišamma likallimu idāti dumqiya
