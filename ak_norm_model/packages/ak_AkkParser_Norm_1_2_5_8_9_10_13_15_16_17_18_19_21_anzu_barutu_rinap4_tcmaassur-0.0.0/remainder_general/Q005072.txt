cmawro/cmawr2/Q005072
šumma amēlu AN.TA.ŠUB.BA Lugalurra šudingirrakku šuʾinannakku šugidimmakku šunamerimmakku šunamlullukku elīšu ibašši alû lemnu isḫupšu iqabbī-ma lā išemmûšu ubān lemutti arkīšu tarṣat ilu u ištaru ittīšu zenû šunāte pardāte lemnēte lā ṭābāte ītanammar pulḫu šakinšu ana maḫar ili u ištari uggat libbi irtanašši nullâte libbašu ītammu ramānšu šupluḫ ina pî nišīšu zīru šakinšu ilu šarru kabtu u rubû dāṣūšu iqabbûšu-ma lā inamdinūšu kala šīrīšu šimmatu irtanaššû pānūšu sāmū arqū u ṣalmū zumuršu ittanakkir amâtīšu imtanašši sinništi libbīšu lā irrissu ana kašād ṣibûti libbašu lā inaššīšu ana gimir balāṭi kalāma ana amēli lā ṭeḫê  ÉN Marduk bēlu rabû ašarēd šamê u erṣeti apkal kiššati mūdû kalāma ilu rēmēnû šēmû teslīti lēqû unnīni nāṣiru napišti amēlūti tāmeḫ šamê u erṣeti šar tašīmti ša bulluṭa irammu bēl nagbi u tâmāte muqattû tuqunte bābil ḫengalli mudeššû ašnan ana nišī dēšâti Marduk bēlu rabû šaqû ilī ša šānina lā īšû ilu šarḫu ša ana agê ša ilūti šūpû nūru kibrāti rēʾi tenēšēti attā ina balīka šamû u erṣetu lā ibbannû ina balīka Sîn nannār šamê ṣadda ana nišī ul išaqqâ ina balīka Šamaš ul idân dīna ina balīka purussû ul ipparras ana māti lā innaddin ina balīka ešrēt ili u ištari ul ušteššeru ilu ayyumma ina balīka isinna ul ippušū ilū eršūti ina balīka Šamaš dayyānu šulum kippī šutēšur ḫašê ina libbi immeri ul išakkan ina balīka bārû ul ušteššer qāssu KIMIN āšipu ana marṣi ul itabbal qāssu ina balīka āšipu eššebû mušlaḫḫu ul ibaʾʾū sūqa ina balīka ina pušqi u dannati ul uštēṣû KIMIN ekūtu almattu ul ippaqqidā išassûka-ma bēlu ekūtu u almattu ša ṣeḫra zummâ mutūta ibašši attā-ma bēlu taraššīšināti rēmu išassûka-ma dannu muškēnu u šarû ūmišamma nādin x x kullat mātāti išassâ Marduk anāku annanna mār annanna ša ilšu annanna ištaršu annannītu alsīka bēlu ina qereb mušīti ittīka alsi Eru ḫīrtu narāmtaka rabītu izizzānimma šimâ qabâya unnīnīya liqâ-ma teslītī limdā Eru ḫīrtu narāmtaka ittīka lizzizzam-ma abbūtī liṣbat teslītī liqbīka sallim ilī zenî u ištarī zenītu ša kamlū libbašunu-ma zenû ittīya ina suḫḫur pānī u malê libbāte irteneddûni kišpī ruḫê rusê upšāšê lemnūti ša amēlūti ibbašûni-ma ina pān ilūtīka rabīti ina pān ili u ištari ušaškinūʾinni AN.TA.ŠUB.BA Lugalurra šudingirrakku šuʾinannakku šugidimmakku šunamerimmakku šunamlullukku nissatu u lā ṭūb šīri iṭḫûnim-ma anassusa ūmišamma ila šarra kabta u rubâ ušasḫirūninni lumun idāte ittāte lemnēte lā ṭābāte šīrē ḫaṭûte pardūte lemnūte lā ṭābūte lipit qāti ḫiniq immeri naqê niqî nēpešti bārûte ša ina maḫrīya ipparkūni inanna Marduk bēlu rabû u Eru ḫīrtu rabītu alsīkunūši asḫurkunūši ašīʾkunūši sissiktakunu aṣbat šapalkunu akmis ana qibītīkunu atkal ana leqê milkīkunu azzīz-ma urdim erēni maṣṣār šulmi balāṭi ila ella ana maḫrīkunu ulzīz nāṣiru bābkunu ūmišamma ṭāridu lemnu gallê u ayyābi nāsiḫu kišpī ruḫê rusê upšāšê lemnūte ša amēlūti musallim ili zenî ištari zenīti ṣābit abbūti ana Marduk u Eru bēlīšu idinšum-ma Marduk bēlu rabû ûrtaka ša balāṭi ūmišamma ana damiqti u balāṭ napištiya lirteddânni lemna gallâ ayyāba kišpī ruḫê rusê upšāšê lemnūte u lā ṭābūte zīru zikurudû dibalû kadabbedû AN.TA.ŠUB.BA Lugalurra šudingirrakku šuʾinannakku šugidimmakku šunamerimmakku šunamlullukku ūmišamma ina zumrīya likkiš Zarpanītu bēltu šaqūtu ḫīrtu narāmti Marduk liddinšum-ma milik damāqi ūmišamma napištī liṣṣur kīma mēsi lū nesû kišpī ruḫê rusê lemnūte kīma ḫurāṣi ilī u ištarī rēma liršûni kīma kaspi lū ebbāku lū ellāku-ma ilī u ištarī šutta damiqta lušabrûni Marduk bēlu rabû dalīlīka ludlul Zarpanītu bēltu rabītu narbîki lušāpi ina qibītīkunu ṣīrti ša lā uttakkaru u annīkunu kīni ša lā innennû  KA.INIM.MA kimilti ilī kalāma pašāri AN.TA.ŠUB.BA Lugalurra šudingirrakku šuʾinannakku šugidimmakku šunamerimmakku šunamlullukku lumun idāti ittāti ana amēli lā ṭeḫê  DÙ.DÙ.BI urdimmu ša erēni teppuš ina ṭurri ḫurāṣi tašakkak ṭurri kitî ina kippat ḫurāṣi talammi ḫulāla ṣurra ṣalma tašakkak ina muḫḫīšu tašakkan ÉN X sil₇ erim₂-ma niŋ₂-ak-a X šiptu annītu ina muḫḫi urdimmi tašaṭṭar ina mūši ūra tašabbiṭ mê ellūti tasallaḫ šina paṭīrī ana Marduk u Eru tukān suluppī sasqâ tasarraq miris dišpi ḫimēti tašakkan šina nignakkī riqqī tasarraq šina niqê ellūti tanaqqi imitta ḫimṣa u šumê tuqarrab šikara tanaqqi urdimma adi nēpešīšu ina birīt riksī kilallān tašakkan kīam taqabbi muḫur Marduk bēl Esaggil bēlu rabû muḫrī Eru šarrat Bābili bēltu rabītu tereqqam-ma šitta libnāti ḫāba tašaḫḫat imna u šumēla ša riksi ištēnâ tašakkan lutê teṣên erēna šurmēna qanâ ṭāba tusannaš išāta ina burzigalli lā ṣaripti teleqqē-ma ina libbi šina gizillê erēna šurmēna qanâ ṭāba tusannaš šipātu peṣêtu šipātu sāmātu tuddaḫ ina išāt kibrīti taqâd-ma ana abri tanaddi kâm taqabbi muḫrā ilū rabûtu mala šumšunu zakru maṣḫata tasarraq miḫḫa tanaqqi tereqqam-ma ÉN Marduk bēlu rabû ašarēd šamê erṣeti šalāšīšu tamannu kīma tamtanû urdimmu ša šaknu tanaššī-ma šipta ša ina muḫḫi urdimmi šaṭratu sebîšu ana maḫar abri ša Marduk u sebîšu ana maḫar abri ša Eru tamannu kīma tamtanû ina birīt riksī kilallān tazzâz-ma kâm taqabbi attā urdimmu maṣṣār šulmi ša Marduk u Eru ûrti ša balāṭi u šalām napišti iddinku ana yâši nadnāta ultu ūmi annî ûrti Marduk uṣur teslīt Eru šime maḫar Marduk u Zarpanītu x mimma lemna mimma lā ṭāba šudingirrakku šuʾinannakku šugidimmakku šunamerimmakku šunamlullukku ina zumrīya ukkiš lā tušaṭḫâ lā tušasnaqa ina qibīt Marduk bēlu rabû u Zarpanītu bēltu šaqūtu kīma tamtanû tuškên kīma riksu ittūḫu nignakku kurummassu uqtattû riksa tapaṭṭar zēr ašūḫi maḫar urdimmi nignakka tasarraq ina šēri gaṣṣa ramānka tullal annâ ana kišādīka tašakkan u lubušta lā elleta tašaḫḫaṭ-ma šalāšīšu mêla tašakkan ūtaqqē-ma lišlim  x  nēpešī liqe ša ana qāti šūṣû
