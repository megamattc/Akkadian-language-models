ribo/babylon7/Q005501
ana Ninmah rubātim ṣīrtim bāniʾat awīlūtim šarrat šadî rabiʾūtim simat meammu ellim ša qibīssa ṣīrtim Igigu lā innû āšibat Emah bēlti rabīti bēltiya anāku Nabium-kudurri-uṣur šar Babili šar Mat-Šumeri u Akkadim emqu mutnennû ša ina tukulti Marduk bēlu rabiʾu bēlišu u Nabium aplu ašarēdu narām šarrūtišu ittanallakū išteneʾʾû ilūssun aplu kīnum ša Nabium-apla-uṣur šar Babili zānin Esagil u Ezida inu Marduk bēli rabiʾu rēšīya ullû Nabium pāqid kiššat šamê u erṣetim ṣerret nišī rabiʾātim umallû qātuʾa inūmīšu ana Ninmah bēlti rāʾimtiya Emah bīt tapšuhtiša ina Babili lū ēpuš Ninmah rubātim ṣīrtim ana bītiki ellim šubat hūd libbiki hadîš ina erēbiki damqātuʾa liššakna šaptukki šurkīm ulṣam hidûti u nawāri luršâm nannābam lištandilū likūnūm perʾūʾa ina ṭubbātim ina qerbīt nišīya šutēširīm tālittim
