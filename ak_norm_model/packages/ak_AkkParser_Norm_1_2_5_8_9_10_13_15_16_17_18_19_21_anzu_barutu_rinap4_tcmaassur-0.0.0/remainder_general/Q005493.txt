ribo/babylon7/Q005493
x Nemetti-Enlil x ša Nabium-apla-uṣur šar Babili abī bānûʾa x lā uštēširu temmēnšun x kāri hirītišu x ištu Abul-Ištar adi Abul-Uraš kāri Arahtim ina kupri u agurri ikṣuruma makâti agurri abarti Puratti urakkisma lā ušaklilu sittātim ša ultu ullû šarru ina šarri lā ibnû šarru ša mahri lā īpušu ana niṣirti Babili rebê līm ammat qaqqari itât Babili ultu kišād Puratti elān āli adi kišād Puratti šaplān ālu dūru dannum eberti ṣīt šamši Babili ušalmû hirīssu ihrû ina kupri u agurri ikṣuru kibiršu yâti apilšu rēštâ narām libbišu ina nēmeqi ša Ea u Marduk ušatlimūnim mimmû abī bānûʾa īteppušu ana x-eʾ-e-ma Imgur-Enlil u Nemetti-Enlil dūrāni x x x ušaklil x x-tim x-hu ana kīdānim Imgur-Enlil itât kāri abī ikṣuru 21 agurri kāri dannum ina kupri u agurri abnima itti kāri abī ikṣuru esenniqma išidsu ina irat kigallim ušaršidma rēšīšu uzaqqir huršāniš kāri agurri eberti ereb šamši dūr Babili ušalmû itât kāri Arahtim ša abī īpušu kāri dannum ina kupri u agurru šadâniš abnim dūru ša itât dūri ana niṣirti āli abī bānûʾa īpušuma lā ušaklilu šipirša ušaklilma ullâ rēšīšu hirīssu ahrema šupul mê akšud 43 ammat kārī dannūtim abnima itti kāri abam ikṣuru esenniqma dūru dannum ina kupri u agurri abnima bābātišu šadlātim urakkisma dalāt erēnī tahlupti siparri ertettišināti inūmīšu maṣṣarti Babili dunnunim ašteʾʾema 3 mē šūšu ammat qaqqari itât Nemetti-Enlil šalhê Babili ana kīdānim ištu kišād Puratti adi sippi šumēlu ša Abul-Ištar 2 kārī dannūtim ina kupri u agurri dūru šadâniš abnima ina berišunu pitiq agurri eptiqma ina rēšīšu kummu rabâ ana šubat šarrūtiya ina kupri u agurri šaqîš ēpušma itti ēkalli ša qereb āli uraddima ušāpâ šubat bēlūti ašnima ištu sippi imitti ša Abul-Ištar adi ṭurri šaplî ša Nemetti-Enlil ša tīb šadî 3 mē šūšu ammat pūtim ištu Nemetti-Enlil ana kīdānim dūru dannum ina kupri u agurri šadâniš abnim maṣṣartim nakliš udanninma ālu Babili ana niṣirtim aškun Marduk bēli rabiʾu lipit qātīya ana damiqtim hadîš naplisma damqātuʾa liššakna šaptukka ina pîka ellu ša lā nakāri ibi arāku ūmīya qibi littūti mimmû ēteppušu likūnma gadu ullû libūrma lalâšu lušbu ina qibītika kitti ša lā šupêlam ai īši nakiri mugallitu ai aršâ
