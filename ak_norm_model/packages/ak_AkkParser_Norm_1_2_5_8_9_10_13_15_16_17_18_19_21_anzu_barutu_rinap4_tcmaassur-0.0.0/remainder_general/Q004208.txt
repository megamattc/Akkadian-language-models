cmawro/cmawr1/Q004208
šumma amēlu ḫūṣ ḫīpi libbi irtanašši nullâti libbašu ītammu pērti ḫarrāni eper uppatti ina mê taballal šina ṣalmī teppuš aḫa u aḫa inneddirū ina naglabi ša ištēn kīam tašaṭṭar eṭṭēru munnarbu lā mukillu illatīšu ina naglabi ša šanê kīam tašaṭṭar ikkillu šassāʾu lā x arkīšu šumšunu tanambīšunūti  līša ša qēm kibti u ša qēm gulbūti ina zumur amēli tukappar-ma ṣalam teppuš-ma ina idīšunu kilallān tušarkabšu-ma qaqqadāti kilallān imitta u šumēla tusaḫḫar-ma ina qiddat ūmi lāma Šamaš irtabi ina ṭēḫ dūri ašar šēpu parsat qaqqara tašabbiṭ mê ellūti tasallaḫ paṭīra tukān ina muḫḫi paṭīri suluppī sasqâ tasarraq nignak burāši tašakkan šikara tanaqqi ṣalmī šunūti tanaššī-ma ana maḫar Šamaš kīam taqabbi  ÉN Šamaš šar šamê u erṣeti dayyān ili amēli attā-ma ana nīš qātīya qūlam-ma alaktī limad nullâti ḫūṣ ḫīpi libbi ḫattu pirittu ša ina zumrīya šīrīya šerʾānīya ātanamdaru aptanallaḫu Šamaš ina maḫrīka annû innânni annû imaḫḫaranni ana ṣalam eṭṭēri paqid ana ereb šamši ṭarid ina zumrīya nasiḫ  annâ taqabbī-ma sebet akalī ina pitilti tašakkak ina kišādīšu tallal pān ṣalam līši mūṣa ša libbi urullātīšu tapaššaš ṣuprē šēpīšu pērētīšu kilattīn ina ṣubāti ṣalmi tarakkas ina kišād ṣalam līši tallal ina bīʾe ša dūri tušerrebšunūti ana ereb šamši pānīšunu tašakkan bīʾa tepeḫḫi uḫūlī qarnānâti paʾṣāti kīma zidubdubbî ana bīʾe tattanaddi amēlu šū qātīšu ina mê nāri u gaṣṣi imessi riksa tapaṭṭar-ma ana bītīšu iššer ana arkīšu lā ippallas mašmaššu adi Šamaš napāḫi ana bīt marṣi lā irrub šumma amēlu ḫuṣṣu ḫīpi libbi irtanašši zēr ašli šumma KIMIN zēr azallî imḫur-līm ina šikari ina šamni x šumma KIMIN imḫur-līm zēr bīni ina šikari x šumma KIMIN kazalla imḫur-līm ḫašê x zēr ēri urnê {u₂}x x sebet šammī annûti balu patān x šumma KIMIN šumuttu ina x šumma KIMIN uppatta timbutti eqli eper ašamšūti x amēlāna eṣemti amēlūti {u₂}x x  šumma amēlu ḫuṣṣa ḫīpi libbi irtanašši minâtūšu ittanašpakā lišānšu ittenenbiṭ lišānšu unaššak uznāšu išaggumā qātāšu išammamāšu birkāšu kimṣāšu ikassasāšu rēš libbīšu ittanazqar ana sinništi alāki muṭṭu ḫurbāšu imtanaqqussu ikabbir ibaḫḫu ruʾta ina pîšu ittanaddi x amēlu šū ina akali šūkul ina šikari šaqi ina šamni pašiš x  ana bulluṭīšu tarmuš imḫur-līm imḫur-ešrā maštakal sikilla erkulla imbuʾ tâmti lapat armanni zēr ḫuluppi urnê ḫašê šibburrata nuḫurta {u₂}x x ḫašḫūr api x x xšunu tubbal taḫaššal tanappi x x ina šēri balu patān tašaqqīšu tušakkalšu ina kappi iṣṣūri tušaprāšu-ma arkīšu x x qalûti ina karāni ṣaḫti išattī-ma x tanaddi ina bubbuli turammakšu-ma iballuṭ  pizallurāti ritkubāti ša ṣēri teleqqē-ma tubbal-ma ina burāši eṣemti amēlūti labirti ina uḫūli qarnānî tuqattar kurkanâ atāʾiša ina uḫūli qarnānî tuqattar kibrīta ṣurāra iṣṣūr-ḫurri zikara ina uḫūli qarnānî tuqattar ḫabbūr titti kamūn bīni ina x kibrīta atāʾiša ina x murussu ul itâr-ma ul isanniqšu šaḫluqtu ul iṭeḫḫēšu  ÉN pa-ti pa-ti-ti pa-ta-kar pa-ta-kar ha-ti-ib ha-ti-ib TU₆ ÉN  KA.INIM.MA ušburrudê  DÙ.DÙ.BI x{mušen} taṭabbaḫ dāmšu ina pursīti tamaḫḫar šipta sebîšu ana libbi tamannū-ma amēlu šū ūmišamma iptaššaš ša ītanamdaru lā ikaššassu  x x x x x x x x x x ud x x x
