saao/saa21/P393854
lū ṭābkunu ina ūme ša šipirtu annītu tammarā itti libbikunu dubbā ultu libbi Babilaya ahhēkunu mannu ibašši ša libbašunu tīdâ u pūssunu kalaššunu ina qātīkunu ṣabtā etqā alkā ina pān Milki-ram rab kiṣir Aššur-daʾʾinanni turtān aššā ina muhhi Babili inamdû libbū ša taqbâ umma nillikma itti ahhēni nidbub kabrūtīni nušarriṭ ṣurru niṣbat dibbī ša ina libbi ramanšunu ihpû u ša ina libbi Babili la-qāt nakri nikkimu ittišunu nidbub mindēma Babili la-pān dâki inneṭṭir enna adû altaprakkunūši hussāma dibbīkunu agannūtu alkāma suddirāma itti ahhēkunu dubbā ālu ina qāt nakri nekkima lā ibbašši habālu kî ša dibbī ṭābūti dibbī ṭābūti dubbā kî ša dibbī šipṣūte dibbī šipṣūte ittišunu dubbā kî Marduk ubtallissunu ṣibû ina pî ṭābi abullu liptû u kî yaʾnu Aššur u Marduk ilānēya uṣallīma ilānēya x x u ālu ša ramnīšu 0 ina qātē nakri lā umaššar x x x x x
