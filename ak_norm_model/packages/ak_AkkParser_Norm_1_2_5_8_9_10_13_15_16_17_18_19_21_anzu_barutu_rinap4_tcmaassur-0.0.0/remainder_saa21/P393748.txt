saao/saa21/P393748
abat šarri ana Babilaya šulmu ayāši libbakunu lū ṭābkunūši dibbī ša šāri ša lā-ahu agâ idbubakkunūši gabbu iddabbūni altemešunu šāru lā taqīpāšu ina libbi Aššur Marduk ilānēya attama kî dibbī biʾšūte mala ina muhhīya idbubu ina libbīya kuṣṣupāku u ina pîya aqbû alla niklu šû ittikil umma šumu ša Babilaya rāʾimānīšu ittīya lubaʾʾiš u anāku ul ašemmēšu ahhūtkunu ša itti mārē Mat-Aššur u kidinnūtakunu ša akṣuru adi muhhi ša enna šû itti libbīya attunu ana pittimma šārātešu lā tašemmā šunkunu ša ina pānīya u ina pān mātāti gabbu banû lā tubaʾʾašā u ramankunu ina pān ili lā tuhaṭṭā u šanītu amat ša itti libbikunu kuṣṣupākunu anāku īdī umma ennā aššā nittekiruš ana biltīni itâra ul biltu šî yānu šû kî šumu babbanû u ašša itti bēl dabābīya tattašizzā šû kî šakān bilte ina muhhi raminīkunu u haṭṭû ina libbi adê ina pān ili enna adû altaprakkunūši kî ina dibbī agannūte ittīšu ramankunu lā tuṭannipā hanṭiš gabri šipirtīya lūmur kiṣru ša ana Bel akṣur sikipti Marduk agâ ina qātēya lā ihhibbil Ayaru ūm 23-KAM₂ limmu Aššur-duru-uṣur Šamaš-balassu-iqbi ittūbil
