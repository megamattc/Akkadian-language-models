saao/saa08/P336441
1 Sin Šamaš ikšudamma ittīšu ittentu qaran qarna īdir ina māti kittu ibaššīma mār itti abīšu kittu itammû ūm 14-KAM₂ ilu itti ili innammarma 1 Sin u Šamaš ittentû šar māti uznu urappaš šar māti išid kussîšu ikân ūm 14-KAM ilu itti ili innammarma 1 ūm 14-KAM₂ Sin u Šamaš itti ahāmeš innamrū pî māti ikân libbi māti iṭâb ilāni Mat-Akkadi ana damiqti ihassasū hūd libbi ummāni būli Mat-Akkadi pargāniš ina ṣēri irabbiṣū 1 Sin tarbāṣu ṣalmu ilmi urpāti uktaṣṣarā arhu šuāti zunnu ukâl 1 qaran qarna īdir mīlu illaka ūm 14-KAM₂ ilu itti ili innammarma  ana muhhi nišī ša ana šarri bēlīya ašpura šarru lā iqabbi umma minamma lā iqbâ umma nišī ana akanna lībukūnu šarru īdī kî eqlā ina Mat-Aššur yānu anāku minû lūkul u ana šāšunu minû luddin mannu ilā mannu bēlā īnāya itti mannu kî šaknū alla šarri bēlīya ša anāku Šamaš ana balāṭīka uṣallû adi Ahheša akanna šarru lišpuraššumma mār šiprīšu nišī lībukma ina Babili lušamhir Nabu-eṭir-napšati mārūwa ardu ša šarri lībukamma ittīya šarru liplah
