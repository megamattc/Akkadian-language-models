tcma/assur/P498075
Marduk-nadin-ahhe ṭupšar šarri mār Marduk-uballiṭ mār Uššur-ana-Marduk kiribti ile u šarri ašru naʾdu muṭīb libbi bēlišu bīta ša ina ṣilli bīt Marduk bēliya ukinnuma būrta mê kaṣûti ina libbišu aptû ina nēmeqi ṣīri ša Marduk bēliya lahma angubbašu rabêš lū ultāšib bītāti agurrī šupāluššu ša mamma lā īdâ ina hissat nēmeqi mādeš lū ulteṣbi bīta ana napharātišu gipārīšu u šubātišu abnī ušeklil lillī ul u₂-x-še-er-x-ši Marduk bēlī bīta šâti līmurma ana mānahtiya liqqiša ana mārīya ana mārī mārīya ana zērīya u zēr zērīya ana ahrâti likinnamma palāh Marduk bēliya u Zarpaniti bēltiya anāku u kimtī ana ūm ṣâti i nīpuš qinnī u bītāt ša abbīy ša nullâti leqû mammanma ina qibīt Marduk bēliya ana kitti luterra Marduk bēlī ana Aššur-uballiṭ rāʾimiya šar kiššati bēliya ūmī arkūti šanāt ṭuhdi u hengalli lišrukšu  kī pî gabari x-x{ki}
