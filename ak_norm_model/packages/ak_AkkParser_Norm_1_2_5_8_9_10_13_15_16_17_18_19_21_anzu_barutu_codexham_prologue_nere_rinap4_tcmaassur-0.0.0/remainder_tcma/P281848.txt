tcma/assur/P281848
ana Balti-libur bēlini ṭuppi Mudammeq-Aššur u Igaršu-emed urdēka  nultakaʾʾin ana dinān bēlini nittalak  ana bēlini mugerrišu sisêšu u pāhete ša bēlini lū šulmu  annaka ana ṣābē Kaššiē ša ina Kalhe usbūni šulmu  Šamaš-šezibanni ittalka ina ūme 4-KAM₂ kurummata ittidin 1 šūši 6 emāra 3 sūta 7.5 qa šeʾa 14 ṣābē ša bēliya ša 1 urhē ūmāte nittahar ana bēt hašīme nitabbak šipassēni nittahaṣ lā niddinaššunu kī ša bēlini išapparanni šunu 1 qa 2 qa ilaqqûne ekkulū lā bariū šīra šinēšu ištu Ninua ittablūne lā iddinūnâši ṣābū marṣūtu ibašši niritti libbi ērišū ṭabtu laššu aššum kurummat ṣābē ša urhu annīe ša mahrūni niddanaššunû kī ša ṭēmūni bēlī lišpura ina libbi 3 meʾate 50 ṣābē ša qāt bēliya 4 aʾīluttu ša šipre 2 aʾīluttu talmēdu 3 aʾīluttu persu 2 aʾīluttu ša-zīze 4 sinniltu ša šipre 1 sinniltu talmettu 4 sinniltu persu napharu 19 ṣābē ša Kalmarte mētūni ṣābū annûtu marṣūtu ša libbi eleppe karpata lū šeʾa aʾīlu lā iddinū ana Balti-libur bēlini   ṭuppi Mudammeq-Aššur x u Igaršu-emede urdēka
