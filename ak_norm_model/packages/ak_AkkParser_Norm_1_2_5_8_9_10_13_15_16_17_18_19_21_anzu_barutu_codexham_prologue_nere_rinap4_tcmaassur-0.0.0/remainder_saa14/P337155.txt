saao/saa14/P337155
kunuk Zabdi māhiṣu mār Hati-il issu libbi Kapar-Nabu-šimanni ša qāt Nabu-balassu-iqbi šaknu bēl eqli bēti adri kirie būrti tadāni   bētu 20 imārī eqlu ina sūti ša 08 qa ina 01 qa ša Aššuraya ina mazarūti ina Kapar-Nabu-šimanni ṭēhi harrāni ša ana Happati illakūni ṭēhi eqli ša Šulmu-beli mār {LU₂}x x ṭēhi eqli ša Am-ramu ikkāru ša ēkalli ṭēhi nahli x-gi-ba-a bētu 10 x x x x x x x x ṭēhi Šulmu-beli ṭēhi Ammi-kenu adi 1(ban₂) adru ṭēhi La-tubašanni-Dadi bētu 1(ban₂) kirie ṭēhi Marduk-nadin-apli ṭēhi Ammi-keni būrtu ina qabsi kirie gimrumma eqlu bētu adru kiriu būrtu ina Kapar-Nabu-šimanni uppišma Asalluhi-šumu-iddina rab kiṣir ša-šēpi ša ēkalli mār Asalluhi-ahhe-iddina sartennu ina libbi 01 1/2 manê ṣarpu ina 01 manê ša Gargamis ilqi kaspu gammur taddin eqlu bētu adru kiriu būrtu šuātu zarpu laqqiu tuāru dēnu dabābu laššu mannu ša ina urkiš matīma izaqqupanni iparrikūni lū Zabdi lū marʾēšu lū mār marʾēšu lū ahhēšu lū mār ahhēšu ša dēnu dabābu issi Asalluhi-šumu-iddina marʾēšu mār marʾēšu ubtaʾʾūni 10 manê ṣarpu masû 01 manû hurāṣu sakru ina burki Issar āšibat Ninua išakkan kaspu ana ešrāti ana bēlēšu utâra ina dēnīšu idabbubma lā ilaqqi eqli zakkûti lā šibše lā nusāhi  šību Nabu-tukulti rab kiṣir ša-šēpi šību Ṣalam-šarri-iqbi rab kiṣir ša-šēpi šību Kiqillanu rab kiṣir ša-šēpi šību Nabu-balassu-iqbi šaknu ša māhiṣāni šību Tabni šaknu ša Gurraya šību Ubru-Nabu mār La-qepi šību Kakkullanu mār Ipqi šību Libluṭu ša-qurbūti šību Pilaqqanu rab hanšê ša māhiṣāni šību Kur-ilaʾi rab hanšê x x ša mār šarri šību Urdu-Issar mār Arbail šību Marduk-nadin-apli šību Ammi-keni šību {1}qur-di-x šību Nagahanu gimru 04 šību ša issu Kapar-Nabu-šimanni šību La-tubašanni-Dadi māhiṣu šību Nabu-turṣanni ṭupšarru ṣābit danniti Arahsamnu ūm 28-KAM₂ limme Ṣalam-šarri-iqbi turtān šumēli dnt zbdy mn kpr nbšmn
