saao/saa06/P335181
kunuk Dagan-milki bēl nišē tadāni Imannu {MI₂}u₂-nu-x x-ni Milki-uri gimru 03 nupšāti uppišma Šumma-ilani mukīl appāti ša Kiṣir-šarri issu pān Dagan-milki ina libbi 03 manê ṣarpi ina 01 manê ša Gargamis ilqi kaspu gammur taddin nišē šuātu zarpu laqqiu tuāru dēnu dabābu laššu mannu ša ina urkiš ina matēma izaqqupanni iparrikūni lū Dagan-milki lū ahhēšu lū mār ahhēšu lū mammannūšu lū dannu ša issi Šumma-ilani marʾēšu mār marʾēšu dēnu dabābu ubtaʾʾūni x manê ṣarpi 01 manû hurāṣi ana Issar ša Arbail iddan kaspu ana ešrāte ana bēlēšu utâra ina dēnīšu idabbubma lā ilaqqi šību Adda ṭupšarru šību Ahi-ramu ṭupšarru šību Paqaha rab ālāni šību Nadbi-Yau mukīl appāti šību Bel-emuranni šību Bin-dikiri šību Ṭab-šar-Issar šību Tabni ṭupšarru ṣābit ṭuppi ina Abi ūm 20-KAM₂ limmu Mannu-ki-Aššur-leʾi
