saao/saa01/P334193
abat šarri ana Mannu-ki-Adad 01 līmu 01 mē 19 ṣābāni dannūti 05 līmu šunu nupšāti ina muhhi ahēʾiš ammar mētūni issu libbišunu mētu u ammar balṭūni balṭu ana zūku ša ēkalli tadnu kî piqitti ina pānīka paqdu atta atâ tanašši annūti ana raksūti annūti ana mār damqūti annūti ana ša-pēthallāti ana kiṣri ša raminīka tutâršunu issi libbīka lā tadbūbu mā kî našû rēšīšunu illakanni mā pānīya ina bēti mannu ašakkan ūmâ annurig assaprakka maʾad issu libbišunu ana imitti šumēli memmēni ana šipirti tassapar bēt šunu rēssunu iši pānāt ša-rēšīya lū qurbu annurig ša-rēšīya ašappāra aširtašunu išakkan
