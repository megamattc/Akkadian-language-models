saao/saa01/P334284
ana šarri bēlīya urdaka Bel-liqbi lū šulmu ana šarri bēlīya Hesa bēt mardītīya nišē ina libbi laššu rab kallie rab raksi udīšunu ina libbi lā iharridu ūmâ anāku 30 bētāti lušabbiša ina libbi laškūnu ṣābāni ša Nabu-ṣalla šaknu mār kitkittê issēn kiṣir ina libbi Hesa kammusu lušēṣišunu ina libbi Argite lušēšibšunu eqlāti kirâti liddinaššunu šumma mahir pān šarri egertu ina muhhi Nabu-ṣalla šakni lišparūni Yaʾiru šaniu ana rab ālūte ina libbi lapqid u Sin-iddina rab bēti ša Adda-hati ina Sazana lapqid basi bēt mardiāte annūte iharridu o šarru ipalluhu Arbaya akī ša timāli šaššūme errubu uṣṣū šulmu adanniš Ammi-leʾti mār Amiri ina Ṣupite ina muhhīya ittalka ṭēmāte assaʾalšu šulmu adanniš mār Ašapi ana Maniʾ ša illikūni udīni ṭēnšu lā nišamme
