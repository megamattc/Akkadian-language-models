saao/saa01/P313425
ana šarri bēlīya urdaka Bel-liqbi lū šulmu ana šarri bēlīya mātu nagiu ša šarri šulmu Arbaya ina batti ammite ša Hadina šaknu errubu ina libbi x imeru uṣṣū šulmu adanniš ikkāru nukaribbu ša Ammi-leʾti mār Ameri issu libbi ālānīya uktaššīdi x x-tu₂ šî ša immerē ša irṣipūni untaggir ūmâ šû ittalka mā atâ urdānīya tušēli mā ina ēkalli ašappāra anāku tēgirtu assakan mūku urdānīka ana urdānīya ihtasaʾu mūku issu maṣi urdu ša šarri attāni mūku eqlu kiriu ina Yasubuqi laddinakka ṣabat šumma ina muhhi šarri bēlīya išappāra šarru bēlī lūda ša šarru bēlī išpuranni mā Huzaza ana āli tankāri tētapša mā parzillu nišē ana Arbaya ina kaspi ittandinnu mannu šunu tankarāni ša ina libbi iddinūni 03 ṣābāni paršamūti ša ʾAtaya ina libbi x+x x ishunnāti lū 20 lū 30 imārī ammar nušerrabūni ukâlu ana Arbaya iddunu anāku parzillu ana hubtimma erâ ana Arbaya addan ilāni ša šarri bēlī šumma ina Ṣupite lā karākūni 30 imārī ishunnāti ina Huzaza ina kaspi attidin ina muhhi annīti šarru bēlī ina qātēya lubaʾʾi issēn mākisu ina abulli ša Ṣupat issakanu ūmâ šaniu ina Huzaza issakanu Arbaya uṣṣū ina libbi lā illakūni igdurru anāku ammar mākisê issi šarri bēlīya lā kēnāk 01 šiqlu ṣarpi ša ilkīya ina libbi annaggāra naggārānīya ša ina Ṣupite dullu eppašūni ihtalqūni šarru bēlī issapra mā ina Dur-Šarruken lishuru aṣṣabat ussērīdi issēn intarāṣa mēte issēn issuhur ihtalqa šarru bēlī ūda ummâni issu pānīya ittūṣiu lā ana batqi lā ana gumakillī epāši issu pānīya lurammišunu Abattu naggār mugir Qanni nappāhu urdāni ša {1}EN-MAN-x ina muhhīya ittalkūni mā x x x x x x x
