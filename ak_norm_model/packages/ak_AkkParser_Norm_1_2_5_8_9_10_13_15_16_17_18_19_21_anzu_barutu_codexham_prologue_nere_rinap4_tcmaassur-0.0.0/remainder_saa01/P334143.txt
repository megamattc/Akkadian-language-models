saao/saa01/P334143
ana šarri bēlīya urdaka Sin-ahhe-eriba lū šulmu ana šarri bēlīya šulmu ana Mat-Aššur šulmu ana ēkurrāte šulmu ana bīrāt ša šarri gabbu libbu ša šarri bēlīya adanniš lū ṭāb dullu ša bīrte ina Kumme eppušu dullašunu x x ina pāni illak mār šipri ša Ariye ina pānīya ittalka mā Ukkaya ina muhhi šarri Urarṭaya issapra mā pāhāte ša šar Mat-Aššur bīrtu ina Kumme iraṣṣipu mā šar Urarṭaya ana pāhātēšu ṭēmu issakan mā emūqīkunu ina qātīkunu ṣabta mā likalka pāhāte ša šar KUR-aš-šur{KI} issu Kummaya balṭūte ina qātē ṣabbita ina muhhīya iṣṣa alkāni mā udīni batiqtu lā aharraṣṣa mā kīma assēme ša kil ina muhhi mār šarri ašappāra mā emūqī arhiš lušēbilūni annīu ṭēmu ša Ariye ūm 11-KAM₂ ša Eluli egertu ša Aššur-reṣuwa ina muhhīya tattalka mā šar Urarṭaya mā bēt Zikirtaya ūbilušūni mā memmēni lā iššia mā rāqūtēšu issuhra mā ina libbi Waisi adu emūqēšu ittalak ētarba mā emūqēšu ina libbi Waisi urtamme mā šūtu emūqī ēṣātemma issēšu ittiši mā ina libbi tahūme ša Mannaya ittalak ētarba mā ina muhhi ša ērubūni udīni lā ašamme mā kīma assēme ašapparakka mā pāhutu ša ina pūtūya ina libbi Waisi šūtu mā assēme mā ina dātuššu ittūṣi ittatlak mā uṣâšu issu libbi Waisi memmēni lā ēmur hūlāni ša ina muhhīyāni uṭâbu titurrāte ukabbusu mā kīma assēme mīnu ša šītīni šummu issi emūqēšu illaka šummu zakû šūtu illaka mā arhiš ina muhhi mār šarri ašappāra annīu ṭēmu ša Aššur-reṣuwa Arzabiaya issapra mā Ukkaya su pānīya lupattiu mā atâ idūkanni attunu qālākunu ša-qurbūtēya ina muhhi Ukkaya assapar muk issi Arzabiaya lā tadabbub adu bēt šarru illakanni birtukkunu laprus mār šipri ša Mannaya ina muhhīya ittalka sissû nāmurtu ina muhhīya naṣa šulmu ša Mannaya iqṭibia ussabbissu sabirru ṣarpu assakanšu maddattu ša Sadudaya ana Kalha naṣūni attahar aktanak ina ēkalli nāmurtu assakan ūm 11-KAM₂ ša Eluli egertu ina muhhi šarri bēlīya ussēbila
