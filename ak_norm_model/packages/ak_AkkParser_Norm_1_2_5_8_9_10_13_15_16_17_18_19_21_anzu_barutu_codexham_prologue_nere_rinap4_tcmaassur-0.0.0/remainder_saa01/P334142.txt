saao/saa01/P334142
ana šarri bēlīya urdaka Sin-ahhe-eriba lū šulmu ana šarri bēlīya šulmu ana KUR-aš-šur{KI} šulmu ana ēkurrāte šulmu ana bīrāt ša šarri gabbu libbu ša šarri bēlīya adanniš lū ṭāb Ukkaya ina muhhīya issapar mā šar Urarṭaya ana Gamir bēt illikūni mā emūqīšu ana mala dēka mā 11 pāhātīšu issi emūqīšunu šēlû turtānūšu 02 pāhāte ṣabtu mā ittalka hūlu ša Mannaya iṣṣabat mā x x x x x-a.a illikanni x x x x šaknūte ša mātīšu x x x x x x+x iššaknūni x x x annīu ṭēmu ša Ukkaya Aššur-reṣuwa issapra mā ṭēmu ša Urarṭaya mā pāniu ša ašpuranni mā šūtūma šû mā dēktu ina libbišunu maʾda dēkat mā ūmâ māssu nēhat mā rabiūtīšu yāmuttu ina libbi mātīšu ittalak mā Kaqqadanu turtānūšu ṣabit mā šar Urarṭaya ina libbi Wazaun šû annīu ṭēmu ša Aššur-reṣuwa Nabu-leʾi pāhutu ša Birate ina muhhīya issapra mā ina muhhi ša-maṣṣarti bīrāte ša ina muhhi tahūme ina muhhi ṭēmu ša šar Urarṭaya assapra mā Gimir bēt illikūni mā emūqēšu ana mala dēka mā 03 rabiūtīšu adu emūqīšunu dēku mā šūtu ihtalqa ana mātīšu ētarba mā madāktušu udīni lā taqarriba annīu ṭēmu ša Nabu-leʾi Muṣaṣiraya ahūšu māršu ana šulme ina muhhi šar Urarṭaya ittalku mār šipri ša Hubuškaya ana šulme ina muhhīšūma ittalak ša-maṣṣarti bīrāt gabbu ša ina muhhi tahūme ṭēmu akī annîmma issaparūni egertu ša Nabu-leʾi rab bēti ša Ahat-abiša issu Tabal naṣūni ina muhhi šarri bēlīya ussēbila
