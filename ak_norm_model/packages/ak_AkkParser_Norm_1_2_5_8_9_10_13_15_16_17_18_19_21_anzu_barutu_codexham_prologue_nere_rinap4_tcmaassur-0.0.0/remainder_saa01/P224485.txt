saao/saa01/P224485
abat šarri ana Aššur-šarru-uṣur šulmu ayāši šulmu ana Mat-Aššur libbaka lū ṭābka ša tašpuranni mā mār šipri ša Meta Muskaya ina muhhīya ittalka mā 14 ṣābāni Quwaya ša Urik ana šaprūte ana Urarṭi ušēbilūni mā ina muhhīya naṣa tariṣ adanniš annurig Aššur Šamaš Bel Nabu ilānīya ētapšu lā ina libbi qarābi lā ina libbi memmēni Muskaya pîšu ittannanāši ana salmīni ittūar ša tašpuranni mā balāt šarri bēlīya mār šiprīya ina muhhi Muskaya lā ašappar ūmâ annurig assaprakka mār šiprīka issu pān Muskaya lū lā tabattaq dibbī ṭābūti šupraššu kayamānu mīnu ša ṭēnšūni šimi adu bēt arîqanni ša tašpuranni mā kî ša šû urdāni ša šarri bēlīya ušēbilanni mā anāku urdānīšu lušēbilaššû šēbilaššu basi libbušu issīni ippaššar lū 01 mē urdānīšu lū 10 kî annî šupraššu mā ṣābāni Quwaya ša tušēbilanni mā ina muhhi šarri bēlīya assappar mā šarru bēlī ihtudu adanniš mā ussahhir x x x x ina muhhīya issapra mā Muskaya ammar ina pānīkāni issēn lā takalla mā arhiš ana Meta šēbil mā ṣābāni annūte ina muhhi pê ša šarri bēlīya ussēbilakka ša tašpuranni mā mār šipri ša Urpalaʾa issi mār šipri Muskaya ana šulme ina muhhīya ittalka lillika Aššur Šamaš Bel u Nabu liqbiu šarrāni hannūti gabbišunu issi ziqnīšunu mašennaka lušakkilu ša tašpuranni mā Kilar 04 nagiāni ētaršanni mā liddinūni kīma 04 nagiāni annūte ana Kilar tattidin lā ana mihrikâ ittūar attamma ina muhhi mīni pāhatūtu tuppaš kî annî qibaššu mā ina timāli šalši-ūme issu pān Muskaya palhāka mā ūmâ Muskaya issīni issilim mā atta issu pān mīni palhāka mā ūmâ ṣilli šarri bēlīya kusāpīka akul mêka šiti mā libbaka lū ṭābka mā nikittaka issu pān Muskaya lū laššu ša tašpuranni mā Urpalaʾa ina muhhi ša Atunnaya Istuandaya illikūni ālāni ša Bit-Paruta ipūgušūni x+x x+x x x issu muhhi šarri bēlīya x x x di x annurig Muskaya issīni issilim iktiʾīdi šarrāni ša Tabali gabbu mīnu ahhūr eppušu atta issu nāka Muskaya issu māka tumazzaʾšunu basi atta ebihka ina libbišunu tarakkas annurig Aššur Šamaš Bel u Nabu ilānīya ētapšu mātu hannītu ina šapal šēpēka tattakbas kî libbīka dūlu mīnu ša dullakāni epuš arku butūqu kuriu lērik adu bēt anāku allakanni dullu x+x x+x x x-u₂-ni addanakkanni ina muhhi Balassu ša tašpuranni dibbīšu gabbu assēme ūmu ša egertu annītu tammarūni māršu kūmuššu ina muhhi ṣābānīšu piqid nišēšu lū kannušu lū kammusu šumma libbušu šadû lušabalkita lušēšibšunu ulâ hannākamma lū kammusu ana šāšu tašlīšaka issēn ana kallie lintuhaššu lillika dibbī ṭābūti issīšu ladbub libbu laškunšu basi ašappāra nišēšu ša hannāka usahharūni illak ina bētīšu errab Aplaya šūtu adu nišēšu mār šiprīka adu muhhīya lūbilaššunu lū marʾē Babili lū mār Barsip lū Kišaya lū Nippuraya lū Urukaya lū Deraya lū
