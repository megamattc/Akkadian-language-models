īnu Anum ṣīrum šar Anunnakī Enlil bēl šamê u erṣetim šāʾim šīmāt mātim ana Marduk mārim rēštîm ša Ea illilūt kiššat nišī išīmušum in Igigī ušarbiʾušu Bābilam šumšu ṣīram ibbiʾu in kibrātim ušāterušu
ina libbišu šarrūtam dārītam ša kīma šamê u erṣetim išdāša šuršudā ukinnušum
inūmišu Hammurapi rubâm naʾdam pālih ilī yâti mīšaram ina mātim ana šūpîm raggam u ṣēnam ana hulluqim dannum enšam ana la habālim kīma Šamaš ana ṣalmāt qaqqadim waṣêmma mātim nuwwurim Anum u Enlil ana šīr nišī ṭubbim šumī ibbû
Hammurapi rēʾûm nibīt Enlil anāku mukammer nuhšim u ṭuhdim mušaklil mimma šumsu ana Nippur markas šamê u erṣetim zāninum naʾdum ša Ekur
šarrum lēʾûm mutēr Eridu ana ašrišu mubbib šuluh Eʾabzu tīb kibrāt erbettim mušarbi zikru Bābilim muṭīb libbi Marduk bēlišu ša ūmīšu izzazzu ana Esagila
zēr šarrūtim ša Sîn ibniušu munahhiš Urim wašrum muštēmiqum Bābil hegallim ana Egišnugal
šar tašīmtim šēmû Šamaš dannum mukīn išdī Sippar mušalbiš warqim gigunē Aya muṣīr Ebabbar ša kî šubat šamāʾī
qarrādum gāmil Larsa muddiš Ebabbar ana Šamaš rēṣišu
bēlum muballiṭ Uruk šākin mê nuhšim ana nišīšu mullî rēš Eanna mukammer hiṣbim ana Anim u Ištar ṣulūl mātim mupahhir nišī saphātim ša Isin muṭahhid nuhšim bīt Egalmah ušumgal šarrī talīm Zababa mušaršid šubat Kiš muštashir melimmī E-mete-ursag mušteṣbî parṣī rabûtim ša Ištar pāqid bītim Hursag-kalamma sapar nakirī
ša Erra rūšu ušakšidu nizmassu mušāter Kutî murappiš mimma šumšu ana Emeslam
rīmum kadrum munakkip zāʾirī narām Tutu murīš Barsippa naʾdum lā mupparkûm ana Ezida ilū šarrī
mudē igigallim mušaddil mēreštim ša Dilbat mugarrin karê ana Uraš gašrim
bēlum simat haṭṭim u agêm ša ušaklilušu erištum Mama mukīn uṣurātim ša Keš mudeššī mākalī ellūtim ana Nintu
muštālum gitmālum šāʾim mirītim u mašqītim ana Lagaš u Girsîm mukīl nindabê rabûtim ana Eninnu
mutammeh ayyābī migir telītim mušaklil tērētim ša Zabala muhaddi libbi Ištar
rubûm ellum ša nīš qātišu Adad idû munēh libbi Adad qurādim ina Karkara muštakkin simātim ina Eudgalgal
šarrum nādin napištim ana Adab āšer bīt Emah
etel šarrī qabal lā mahārim šū iqīšu napšatam ana Maškan-šāpir mušešqi nuhšim ana Emeslam
emqum muttabbilum šū ikšudu nagab uršim mušpazzir nišī malgium ina karašîm mušaršidu šubātišin in nuhšim ana Enki u Damkina mušarbû šarrūtišu dāriš išīmu zībī ellūtim ašared šarrī mukanniš dadmē Purattim ittum Dagan bānîšu šū igmilu nišī Mera u Tuttul
rubûm naʾdum munawwer pānī Tišpak šākin ellūtim ana Ninazu šāṭip nišīšu in pušqim mukinnu išdīšin qerbum Bābilim šulmāniš
rēʾî nišī ša epšētušu eli Ištar ṭābā mukinni Ištar ina Eulmaš qerbum Akkade rebītim
mušēpī kīnātim mušūšer ammi mutêr lamassīšu damiqtim ana Aššur
mušeppi nābihī šarrum ša ina Ninua ina Emesmes ušūpiʾu mê Ištar
naʾdum muštēmiqum ana ilī rabûtim liblibbim ša Sumu-la-el aplum dannum ša Sîn-muballiṭ zērum dārium ša šarrūtim šarrum dannum šamšu Bābilim mušēṣi nūrim ana māt Šumerim u Akkadim
šarrum muštešmi kibrāt arbaʾim migir Ištar anāku inūma Marduk ana šutēšur nišī mātim ūsim šūhuzim uwaʾʾeranni kittam u mīšaram ina pī mātim aškun šīr nišī uṭīb inūmišu