saao/saa04/P238327
Šamaš bēlu rabû ša ašallūka anna kīna apalanni ultu ūmi annî ūm 03-KAM₂ ša arhi annî Ayari adi ūm 11-KAM₂ ša Abi ša šatti annīti ana 01-me ūmē 01-me mūšī annāti šikin adanni nēpešti bārûti ina šikin adanni šuātu lū Kaštariti adi ṣābēšu lū ṣābē Gimirraya lū ṣābē Madaya lū ṣābē Mannaya lū nakru mal bašû iṣarrimû ikappudû lū ina siʾūtu lū ina danāna lū ina epēš kakki qabli u tāhāzi lū ina niksi lū ina pilši simmilti u nabalkatti lū ina aramma lū ina šubî lū ina bubūti lū ina adê zakār-šumi ili u ištari lū ina pî ṭūbi u salīm ṭubbāti lū ina mimma šipirti nikilti ša ṣabāt āli mal bašû Kišassu iṣabbatû ana libbi āli šuātu Kišassu irrubû ālu šuātu Kišassu qāssun ikaššādā ana qātīšun immannî ilūtka rabīti īdê ṣabāta āli šuātu Kišassi ina qāt nakri mal bašû ultu ūmi annî adi ūm šikin adannīya ina šalimti ina pî ilūtīka rabīti Šamaš bēlu rabû qabî kūn āmiru immar šēmû išemmê ezib ša ana arki adannīya ezib ša itti libbīšun idabbubūma itarrūma iberrū ezib ša dēktu idukkūma hubut ṣērišun ihabbatū ezib ša dīn ūmi annî kīma ṭāb kīma haṭû ūm erpu zunnu izannun ezib ša luʾʾû luʾʾûtu ašar bīri usanniqūma uleʾʾû ezib ša immer ilūtīka ša ana bīri barû maṭû haṭû ezib ša lāpit pūt immeri ṣubāt ginêša aršāt labšu mimma luʾʾû īkulu ištû ipšušūma kūn qāti īnû īnû ušpēlu ezib ša ina pî mār bārê aradka tamīt uptarridu lū nashā lū bērā ašâlka Šamaš bēlu rabû kî ultu ūmi annî ūm 03-KAM₂ ša arhi annî Ayaru adi ūm 11-KAM₂ ša Abi ša šatti annīti lū Kaštariti adi ṣābēšu lū ṣābē Gimiraya lū ṣābē Mannaya lū ṣābē Madaya lū nakru mal bašû ālu šuātu Kišassa iṣabbatūma ana libbi āli šuātu Kišassu irrubū ālu šuātu Kišassa qāssun ikaššadū ana qātīšun immannû šumma elēnu rēš manzāzi šīlu nadi padānu danānu šulmu padānu šumēl marti šaknū kakki ṣibti ana šumēli tēbi elītu illik šumma ubān-hašê qablītu išissa uššur kaskāsu ebi tīrānu x kunukku šumēla nahis mahrītu šumma manzāzu šakin qabal padāni pašṭāma larû ina qablīšu marta immar šulmu padānu šumēl marti šaknū kakki ṣibti ana šumēli tēbi elītu illik šumma ubān-hašê qabal išissa rakis šumma kaskāsu ebi šumma tīrānu 16 libbi immeri šalim piqittu ina libbi immeri annî izizzamma anna kīna uṣurāti šalmāti šīrē tamīt damqāti šalmāti ša šalimti ša pî ilūtīka rabīti šuknamma lūmur eli ilūtīka rabīti Šamaš bēlu rabû lillikma têrta lītappal šumma manzāzu šakin padānu 02-ma šaplû x x x šulmu nesu padān šumēl marti šakin šumma ina rēš ṣēr imitti ubāni padānu šumma ina išid ṣēr ubāni qablû kakku šakinma x x x kakki ṣibti ana šumēli tēbi šumma elītu illik qablītu išissa uššur šumma ubān-hašê kīdīti ša imitti u šumēli x+x x-MEŠ kaskāsu ebi tīrānu šumēla itebbû u itarrū 16 minītušunu šumma libbi immeri šalim 03-KAM₂
