saao/saa04/P238962
Šamaš bēlu rabû ša ašallūka anna kīna apalanni Aššur-bani-apli šar Mat-Aššur ša inanna muruṣ x x x issahraššumma ilūtka rabīti īdû kî pî ilūtīka rabīti Šamaš bēlu rabû u purussûka šalmu bēl-zakār-šumi annî Aššur-bani-apli šar Mat-Aššur ina murṣīšu annâ ša issahraššu iballuṭū išallimū inneṭṭir uštēzībi uštēṣî ilūtka rabīti īdê balāṭu tebû u gamālu ša Aššur-bani-apli šar Mat-Aššur ina murṣīšu annî ša issahraššu ina šalimti ina pî ilūtīka rabīti Šamaš bēlu rabû qabî kunnî āmiru immar šēmû išemmê ezib ša dīni ūmu annî kî ṭāb kî haṭû ezib ša ellu luʾʾû luʾʾûtu ašar bīri usanniqūma uleʾʾû ezib ša ina ašri annî luʾʾî bīra ibrû ezib ša luʾʾû luʾʾûtu ašar bīri usanniqūma uleʾʾû ezib ša immer ilūtīka rabīti ša ana bīri barû maṭû haṭû ezib ša lāpit pūt immeri ṣubāt ginêšu aršāt labšu mimma luʾʾû īkulu ištû ipšušu kūn qāti īnû ūtiru ušpellu ezib ša anāku mār bārê aradka ṣubāt ginêya aršāt labšāku ina mūši gilittu piritti āmuru ulū tamīt ina pîya uptarridu lū nashā lū bērā ašâlka Šamaš bēlu rabû kî Aššur-bani-apli šar Mat-Aššur ina murṣīšu annâ ša issahraššu iballuṭū išallimū inneṭṭirū uštēzēbu uštēṣū ina libbi immeri annî izizzamma anna kīna uṣurāti šalmāti šīrē tamīt damqāti šalmāti ša šalimti ša pî ilūtīka rabīti šuknamma lūmur eli ilūtīka rabīti Šamaš bēlu rabû lillikma têrta lītappal
