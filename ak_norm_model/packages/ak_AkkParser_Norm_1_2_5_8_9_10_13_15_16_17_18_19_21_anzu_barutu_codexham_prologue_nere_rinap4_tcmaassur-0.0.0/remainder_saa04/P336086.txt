saao/saa04/P336086
Šamaš bēlu rabû ša ašallūka anna kīna apalanni ultu ūmi annî ūm 06-KAM₂ ša arhi annê Addari adi ūm 05-KAM₂ ša Simani ša šatti eribti ana 90 ūmē 90 mūšī šikin adannīya ina šikin adanni šuātu lū ša-rēšāni ša-ziqni manzāz pāni šarri lū zēr šarri pānûti lū zēr šarri arkûti lū qurub šarri mimma mal bašû lū šaknūti lū mušarkisāni rab urāti lū qurbūtu lū ša-šēpi lū narkabat šarri lū atê ša bītāni lū atê ša qāni lū ša-bīt-kūdin ša-bīti-šanê lū nuhatimmī karkadinnī ēpê kitkittû gabbu mal bašû lū Ituʾaya Elamaya māhiṣāni Hattaya Gurraya lū Akkadu lū Ahlamu lū Gimirraya lū Muṣraya lū Kusaya lū Qidaraya lū ahhēšun lū mārēšun lū mār ahhēšun lū bēl ṭābātišun lū bēl kusāpīšun lū ṣābē ša issīšun ūdûni lū ša-rēši lū ša-ziqni mal bašû lū nakru mal bašû lū ina kal-ūme lū ina šāt-mūši lū ina āli lū ina eqli lū ina kussî šarrūti ašar ašbu lū ina narkabti lū ina ša-šadādi lū ina šēpīšu lū ana aṣêšu lū ana erēbīšu lū ina muhhi šaddattūni ašar ašbu lū ṣābē ša ina hurādi lū ṣābē ša ana pirri irrubū uṣṣû lū ina akāli kusāpī lū ina mê šatî lū ina qabli rakāsi lū ina qabli paṭāri lū ina muhhi ramāk mê lū ina pirṣāte lū ina pāni hardūti lū mimma mal bašû sīhu bārti ana muhhi Aššur-ahu-iddina šar Mat-Aššur ippušû qāssun ša lemutti ana libbīšu ubbalû ilūtka rabīti īdê epēš sīhi bārti ana muhhi Aššur-ahu-iddina šar Mat-Aššur ina šalimti ina pî ilūtīka rabīti Šamaš bēlu rabû qabî kunnî āmiru immāra šēmû išemmê ezib ša dēni ūme annê kīma ṭāb kīma haṭû ezib ša ellu luʾʾû niqê ulappitu ulū ana pān niqê iptarriku ezib ša luʾʾû luʾʾûtu ašar bīri usanniqūma uleʾʾû ezib ša ina ašri annê luʾʾû bīra ibrû ezib ša immer ilūtīka ša ana bīri barû maṭû haṭû ezib ša lāpit pūt immeri ṣubāt ginêšu aršāt labšu mimma luʾʾû īkulu ištû ipšušu ezib ša anāku mār bārê aradka mimma luʾʾû ākulu aštû apšušu ulū kūn qāti ēnû ušpēlu lū nashā lū bērā ašâlka Šamaš bēlu rabû kî ultu ūme annê ūm 06-KAM₂ ša arhi annê Addari adi ūm 05-KAM₂ ša Simani ša šatti eribti sīhu bārta ana muhhi Aššur-ahu-iddina šar Mat-Aššur ippušū qāssun ša lemutti ana libbīšu ubbalū iddūkūšu ina libbi immeri annê izizzamma anna kīna uṣurāti šalmāti šīrē tamīt damqāti šalmāti ša šalimti ša pî ilūtīka rabīti šuknamma lūmur eli ilūtīka rabīti Šamaš bēlu rabû lillikma têrta lītappal x x x padānu šakin danānu lā šakin šumēl marti ṣamid ṣēr ubāni qabal x x x ubān-hašê qabal išissa rakis kaskāsu ebi tīrānu imitta tīrū x x x x x šīru nasih ṣibtu šalmat elītu illik x x x x x x tīrānu 12 x x x x x Marduk-šumu-uṣur Naṣiru Tabni x x x Aqara Marduk-šumu-ibni Bani x x x x Addari ūm 06-KAM₂ hissutu x x x x x
