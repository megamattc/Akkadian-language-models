saao/saa04/P236956
Šamaš bēlu rabû ša ašallūka anna kīna apalanni Barta-tua šarru ša Iškuza ša inanna mārē šiprīšu ana pān Aššur-ahu-iddina šar Mat-Aššur ina muhhi mārat šarri išpura kīma Aššur-ahu-iddina šar Mat-Aššur mārat šarri ana aššūtu ittannaššu Barta-tua šarru ša Iškuza itti Aššur-ahu-iddina šar Mat-Aššur dibbī kīnūtu šalmūtu ša šulummê ina kittīšu idabbūbu adê ša Aššur-ahu-iddina šar Mat-Aššur inaṣṣāra mimma ša ana muhhi Aššur-ahu-iddina šar Mat-Aššur ṭābu ippūšu ina šalimti ina pî ilūtīka rabīti Šamaš bēlu rabû qabî kunnî āmiri immarra šēmû išemmê ezib ša dīn ūmu annî kīma ṭāb kīma haṭû ezib ša ašar bīri luʾʾû luʾʾûtu usanniqūma uleʾʾû ezib ša immer ilūtīka ša ana bīri barû maṭû haṭû ezib ša lāpit pūt immeri ṣubāt ginêšu aršāti labšu mimma luʾʾû īkulu ištû ipšušu ulū kūn qāti īnû ušpēlu ezib ša ina pî mār bārê aradka tamīt uptarridu lū nashā lū bērā ašâlka Šamaš bēlu rabû kî Aššur-ahu-iddina šar Mat-Aššur mārat šarri ana Barta-tua šarru ša Iškuza ana aššūtu ittannu Barta-tua adê ša Aššur-ahu-iddina šar Mat-Aššur inaṣṣaru ušallamu ina kittīšu dibbī šalmūtu ša šulummê itti Aššur-ahu-iddina šar Mat-Aššur idabbubu u mimma ša ana muhhi Aššur-ahu-iddina šar Mat-Aššur ṭāba ippušu ina libbi immeri annî izizzamma anna kīna uṣurāti šalmāti šīrē tamīt damqāti šalmāti ša šalimti ša pî ilūtīka rabīti šuknamma lūmur eli ilūtīka rabīti Šamaš bēlu rabû lillikma têrta lītappal šumma qabal manzāzi pašṭa šumma padānu imitti u šumēli larû irši šumma danānu šakin šumma šulmu imitti u šumēli šakin šumma ina šumēl marti paṭir ana šēpi rakis ṣēra immar šumma padānu šumēl marti šakin šumma nīd-kussî šakin šumma rēš ṣēr imitti ubāni šaplamma paṭir šumma ina ṣēr ubāni qabal šīru zīru šumma kakki ṣibti ana šumēli itbi šumma elītu illik šumma qablītu išissa uššuru šumma kaskāsu ebi tīrānu 16 mahrīti  šumma manzāzu irši šumma padānu šakin šumma danānu šakin šumma šulmu šakin šumma nīd-kussî šakin šumma ina išid ṣēr ubāni qabal šēpi šaknat šumma elītu illik šumma hasīsi šakin šumma qablītu išissa uššuru šumma kaskāsu ebi šumma tīrānu 14 libbi immeri šalim arkīti
