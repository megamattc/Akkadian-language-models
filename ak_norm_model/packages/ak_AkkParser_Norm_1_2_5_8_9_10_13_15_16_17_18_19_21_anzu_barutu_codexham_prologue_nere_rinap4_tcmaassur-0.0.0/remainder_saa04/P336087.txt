saao/saa04/P336087
Šamaš bēlu rabû ša ašallūka anna kīna apalanni ultu ūmi x-KAM ša arhi annî {ITI}x adi ūm x-KAM ša {ITI}x ša šatti annīti ana x ūmē x mūšī šikin adannīya ina šikin adanni šuātu lū rabûti pīhāti lū ina ša-rēšāni ša-ziqni manzāz pāni šarri lū ina zēr šarri pānûti lū ina zēr šarri arkûti lū šaknūti mušarkisāni rab urāti lū mukīl appāti tašlīšāni mār damqūti lū {LU₂}x x x x x x x x x x x x x x x x x x x x lū rab kiṣirāni lū qurbūti lū ša-šēpi lū atê ša bītāni lū atê ša qanni lū kallābāni lū rādi kibsiāni lū x x x x x x x x x x x x lū ēkallāte ša-huṭārī ša-maṣṣarāti lū kāṣirī šāqê nuhatimmī karkadinnī ēpê kitkittû gabbu lū ṭupšarrī Aššuraya lū ṭupšarrī Armaya ša x lū Ituʾaya Elamaya māhiṣāni Gurraya lū Mannaya Madaya Gimirraya lū Ahlamu Hattaya lū Pilistaya lū Ṣidunaya lū Muṣraya Kusaya lū Qidaraya lū Šabuqaya lū ša-rēšāni ša tillī inaššûni lū ša-ziqni ša tillī inaššûni ana maṣṣarti ša šarri izzazzūni lū ina zakkê gabbu ṣābē ša issīšun išmûni ūdûni ahhēšun mārēšun qinnīšun x x x x ina libbi immeri annî izizzamma anna kīna uṣurāti šalmāti šīrē tamīt damqāti šalmāti ša šalimti ša pî ilūtīka rabīti šuknamma lūmur eli ilūtīka rabīti Šamaš bēlu rabû lillikma têrta lītappal
