saao/saa04/P336114
Šamaš bēlu rabû ša ašallūka anna apalanni Nabu-šarru-uṣur rab ša-rēši adi ṣābē sīsê u emūqi ša Aššur-bani-apli šar Mat-Aššur mal ittīšu ana turri ša bīrāti ša Mat-Aššur ša Mannaya iššûni lillik kî ittalku lū ina pî ṭūbi silīm ṭubbāti lū ina epēš kakki qabli u tāhāzi lū ina mimma šipir nikilti ša amēlūti mal bašû bīrāti šāšina utâra ilūtka rabīti īdê ina šalimti ina pî ilūtīka rabīti Šamaš bēlu rabû qabî kunnî āmiru immar šēmû išemmê ezib ša dīn ūme annê kīma ṭāb kīma haṭû ezib ša ellu luʾʾû niqê ulappitu ulū ana pān niqê iptarriku ezib ša luʾʾû luʾʾûtu ašar bīri usanniqūma uleʾʾû ezib ša ina ašri annî luʾʾû bīra ibrû ezib ša immer ilūtīka rabīti ša ana bīri barû maṭû haṭû ezib ša lāpit pūt immeri ṣubāt ginêšu aršāti labšu mimma luʾʾû īkulu ištû ipšušu ulappitu ulū ikbusu ezib ša anāku mār bārê aradka ṣubāt ginêya aršāti labšāku mimma luʾʾû ākulu aštû apšušu ulappitu akbusu ina mūši gilittu piritti āmuru kūn qāti ēnû ušpēlu ulū tamīt ina pîya uptarridu lū nashā lū bērā ašâlka Šamaš bēlu rabû kî Nabu-šarru-uṣur rab ša-rēši adi ṣābē sīsê u emūqi ša Aššur-bani-apli šar Mat-Aššur mal ittīšu ana turri ša bīrāti ša Mat-Aššur ša Mannaya iššûni ittalkūma lū ina epēš kakki qabli u tāhāzi lū ina pî ṭūbi salīm ṭubbāti ina mimma šipir nikilti ša amēlūti mal bašû bīrāti šāšina utâra ina libbi immeri annê izizzamma anna kīna uṣurāti šalmāti šīrē tamīt damqāti šalmāti ša šalimti ša pî ilūtīka rabīti šuknamma lūmur eli ilūtīka rabīti Šamaš bēlu rabû lillikma têrta lītappal
