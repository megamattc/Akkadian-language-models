saao/saa04/P336066
Šamaš bēlu rabû ša ašallūka anna kīna apalanni Aššur-bani-apli mār Aššur-ahu-iddina šar Mat-Aššur liṣrim likpidma Ša-Nabu-šu rab ša-rēšāni adi ṣābē sīsê emūqī mal libbašu ublu ana x x ša ina nagê ša Illipi lišpurma lillikū kīma iktapdūma iltapru ina muhhi {URU}x x madāktu iškun u ina nagê ša Illipi ašar libbašu ublu madāktu iltanakkanu Ša-Nabu-šu rab ša-rēšāni adi emūqī mal ittīšu ina qāt ṣābē Illipaya ina qāt ṣābē x x-a.a ina qāt ṣābē Mataya ina qāt ṣābē Gimirraya ina qāt nakri mal bašû išettû inneṭṭirû iballaṭû išallimû lū ultu qāssun uštēzibû uštēṣû lū lītu danānu išakkanū rab ša-rēšāni adi emūqī mal ittīšu ina šalimti utarrūma miṣir Mat-Aššur ikabbasû ilūtka rabīti īdê ina šalimti ina pî ilūtīka rabīti Šamaš bēlu rabû qabî kunnî āmiru immāra šēmû išemmê ezib ša ina ašri annê luʾʾû bīra ibrû ezib ša immer ilūtīka ša ana bīri barû maṭû haṭû ezib ša lāpit pūt immeri ṣubāt ginêšu aršāt labšu mimma luʾʾû īkulu ištû ipšušu ezib ša anāku mār bārê aradka kūn qāti ēnû ušpēlu ulū tamīt ina pîya uptarridu lū nashā lū bērā ašâlka Šamaš bēlu rabû kî Aššur-bani-apli mār Aššur-ahu-iddina šar Mat-Aššur Ša-Nabu-šu rab ša-rēšāni adi ṣābē sīsê emūqī mal libbašu ublu ana āli šuātu {URU}x x x ša ina nagê ša Illipi išapparūma ina muhhi āli šuātu madāktu išakkanū rab ša-rēšāni adi ṣābē sīsê emūqī mal ittīšu x x x x x ina šalimti utarrūma miṣir Mat-Aššur ikabbasū x x x x x x x x x x x x x x+x qabal ṣēr ubāni imitti ubāni paṭir išid ṣēr ubāni qabal paṭir x x x x x x x x x x x x x x ubān-hašê qabal ekim tīrānu 14 libbi immeri šalim ina libbi immeri annî izizzamma anna kīna uṣurāti šalmāti šīrē tamīt damqāti šalmāti ša šalimti ša pî ilūtīka rabīti šuknamma lūmur eli ilūtīka rabīti Šamaš bēlu rabû lillikma têrta lītappal
