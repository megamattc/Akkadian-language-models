saao/saa04/P238984
Šamaš bēlu rabû ša ašallūka anna kīna apalanni amēla ša šumšu ina naʾāra annâ šaṭrūma ina pān ilūtīka rabīti iškun ana šatammūtī ina bīt x x x lipqissu kīma iptaqduš libbašu itti Aššur-ahu-iddina šar Mat-Aššur gummuru libbašu itti Aššur-bani-apli mār šarri ša bīt rīdûti gummuru maṣṣarta ša Aššur-ahu-iddina šar Mat-Aššur inaṣṣaru ilūtka rabīti īdê ina šalimti ina pî ilūtīka rabīti Šamaš bēlu rabû qabî kunnî āmiri immāra šēmû išemmê ezib ša dīni ūmu annî kīma ṭāb kīma haṭû ezib ša ina ašri annî luʾʾû bīra ibrû ezib ša ašar bīri bīri luʾʾû luʾʾûtu usanniqūma uleʾʾû ezib ša immer ilūtīka ša ana bīri barû maṭû haṭû x x x x x x lū nashā lū bērā ašâlka Šamaš bēlu rabû kî amēla ša šumšu ina naʾāra annâ šaṭrūma ina pān ilūtīka rabīti iškun Aššur-ahu-iddina šar Mat-Aššur ana šatammūtī ina bīt x x x x x x ipaqqidūšu libbašu itti Aššur-ahu-iddina šar Mat-Aššur gummuru libbašu itti Aššur-bani-apli mār šarri ša bīt rīdûti gummuru maṣṣarta ša Aššur-ahu-iddina šar Mat-Aššur inaṣṣaru ina libbi immeri annî izizzamma anna kīna uṣurāti šalmāti šīrē tamīt damqāti šalmāti x x x eli ilūtīka rabīti Šamaš bēlu rabû lillikma têrta lītappal x x x x-ti
