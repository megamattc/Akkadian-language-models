saao/saa04/P238966
Šamaš bēlu rabû ša ašallūka anna kīna apalanni Šamaš-šumu-ukin mār Aššur-ahu-iddina šar Mat-Aššur ina libbi šatti annīti qāt bēli rabî Marduk ina Libbi-ali liṣbatma ana ina pān Bel ana Babili lillik eli ilūtīka rabīti u eli Bel rabî Marduk ṭāb pān ilūtīka rabīti u pān Bel rabî Marduk mahīri ilūtka rabīti īdê ina šalimti ina pî ilūtīka rabīti Šamaš bēlu rabû qabî kūn āmira immar šēmû išemmê ezib ša dīn ūme annî kīma ṭāb kīma haṭû ūmu erpu zunnu izannun ezib ša ellu luʾʾû niqê ulappitu lū ana pān niqê iptarriku ezib ša luʾʾû luʾʾûtu ašar bīri usanniqūma uleʾʾû ezib ša immer ilūtīka ša ana bīri barû maṭû haṭû ezib ša lāpit pūt immeri ṣubāt ginêšu aršāt labšu mimma luʾʾû īkulu ištû ipšušu kūn qāti īnû ušpēlu ezib ša anāku mār bārê aradka ṣubāt ginêya labšāku ulū tamīt ina pîya uptarridu lū nashā lū bērā ašâlka Šamaš bēlu rabû kî Šamaš-šumu-ukin mār Aššur-ahu-iddina šar Mat-Aššur ina libbi šatti annīti qāt bēli rabî Marduk ina Libbi-ali iṣabbatūma ina pān Bel illakūma eli Bel rabî Marduk ṭābî pān bēli rabî Marduk mahru ina libbi immeri annî izizzamma anna kīna uṣurāti šalmāti šīrē tamīt damqāti šalmāti ša šalimti ša pî ilūtīka rabīti šuknamma lūmur eli ilūtīka rabīti Šamaš bēlu rabû lillikma têrta lītappal Nisanni ūm 23-KAM₂ limme Mari-larim ina bīt rīdûti
