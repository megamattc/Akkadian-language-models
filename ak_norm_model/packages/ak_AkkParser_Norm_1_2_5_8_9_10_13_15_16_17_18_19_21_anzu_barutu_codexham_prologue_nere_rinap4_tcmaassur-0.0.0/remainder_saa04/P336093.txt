saao/saa04/P336093
Šamaš bēlu rabû ša ašallūka anna kīna apalanni amēlu ša šumšu ina niʾāri annâ šaṭrūma ana pān ilūtīka rabīti iškun Aššur-ahu-iddina šar Mat-Aššur ana piqittūti ša ina libbi niʾārimma annâ šaṭrattu lipqissu kīma iptaqduš adi ūmē mal piqittūtu šuātu ippušu sīhu bārta ana muhhi Aššur-ahu-iddina šar Mat-Aššur u Aššur-bani-apli mār šarri ša bēt rēdûte ippušu ušeppašša iqabbî ušaqabâ idabbub ušadbāba ušanhāṣa lū mamma ušadbabšu ulū šû išemmê ana lā šamê pānēšu iššakkāna lū qāssu ana lemutti ina libbi Aššur-ahu-iddina šar Mat-Aššur u Aššur-bani-apli mār šarri ša bīt rīdûti ubbāl ilūtka rabīti īdê ina šalimti ina pî ilūtīka rabīti Šamaš bēlu rabû qabî kūn āmiru immāra šēmû išemmê ezib ša dīn ūme annî kīma ṭāb kīma haṭû ezib ša ellu luʾʾû immer niqê ulappitu ulū ana pān niqê iptarriku ezib ša luʾʾû luʾʾûtu ašar bīri usanniqū uleʾʾû ezib ša ina ašri annê luʾʾû bīra ibrû ezib ša immer ilūtīka ša ana bīri barû maṭû haṭû ezib ša lāpit pūt immeri ṣubāt ginêšu aršāte labšu ezib ša anāku mār bārê aradka tamīt ina pîya uptarridu ulū kūn qāti ēnû ušpēlu lū nashā lū bērā ašâlka Šamaš bēlu rabû kî amēlu ša šumšu ina niʾāri annâ šaṭrūma ina pān ilūtīka rabīti iškun Aššur-ahu-iddina šar Mat-Aššur ana piqittūti ša ina libbi niʾārimma annâ šaṭrattu ipaqqidušūma sīhu bārta ana muhhi Aššur-ahu-iddina šar Mat-Aššur u Aššur-bani-apli mār šarri ša bēt rēdûti ippušu ušeppišu qāssu ana lemutti ina libbīšun ubballu ina libbi immeri annî izizzamma anna kīna uṣurāti šalmāti šīrē tamīt damqāti šalmāti ša šalimti ša pî ilūtīka rabīti šuknamma lūmur eli ilūtīka rabīti Šamaš bēlu rabû lillikma têrta lītappal šumma manzāzu sahirma ana kakki itūr ina imitti manzāzi šīlu nadi padānu danānu šaknū piṭir šumēli 02-ma šaplû išid ubāni immar ina rēš ṣēr šumēli u kakku elēnu immar elītu illik qablītu išissa uššuru ina qerbīni kubši hašê šēpu šaknat kaskāsu ebi tīrānu 16 šumma uṣṣu ša imitti u šumēli 01-TA.AM₃ halqā Šabaṭi ūm 18-KAM₂ x x x epeš ina ēkalli eššete ina x x
