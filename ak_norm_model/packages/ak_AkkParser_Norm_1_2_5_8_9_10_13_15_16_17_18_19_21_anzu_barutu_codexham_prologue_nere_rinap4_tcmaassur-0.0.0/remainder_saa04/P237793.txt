saao/saa04/P237793
šumma manzāzu šakin padānu 02-ma padān šumēli muhhu padān imitti šakin nakri kakkīšu muhhu kakkī rubê imarrirū šumma danānu lā šakin niphu šumma ina imitti manzāzi šīlu nadi miqitti ummāni šanīš manzāzu sukku u parakku šumma šumēl marti ṣamid šēpka sâd nakri šumma ubāni u ṣibtu šalmū šumma kutal hašê imitti mahiṣ mihiṣ qaqqadi šanê ṭēmu ša ummānīya šumma elīti illik šumma kīdīti muhhu kubši tarakkab ubān-hašê qabal išissa uššuru šumma kaskāsu ebi tīrānu 14 libbi immeri šalim  šumma padānu 02-ma padānu šumēlu muhhu padāni šakin šumma danānu lā šakin ina imitti manzāzi šīlu nadi šumma kutal hašê imitti mahiṣ šumma kīdīti muhhi kubši tarakkab 05 laptū ina libbi damqūtīšu yānu laptat Nabu-bel-šimati Mat-tamtimaya lā nāṣir ṭābti Aššur-bani-apli šar Mat-Aššur binût qātēka bēlšu ša nīš šumīka rabâ qalliš izkurūma imêšu šalṭiš ininna Aššur-bani-apli šar Mat-Aššur pālihka išmûma umma ša-qašti ina Elamti uptahhir illakamma itti ṣābē emūqi ša Aššur-bani-apli šar Mat-Aššur lū Aššuraya lū Akkadu lū Kaldaya lū Ahlami ša šēpē Aššur-bani-apli binût qātēka ṣabtū ana epēš kakki qabli u tāhāzi ittišunu immahhāṣa ul ṭāb ezib ša illakamma lū ina miṣir ša Elamti lū ina miṣir ša mātīšu izzazūma lū ana pulluh lū ana ṣabāt qāti u miṣir lā ibbalakkita Nisanni ūm 04-KAM₂ limmu Sagab Aššur-daʾʾin-šarru Dannaya bēl ṭēmi EN₂ libbi ēkalli ešši ētapšū
