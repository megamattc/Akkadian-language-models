saao/saa04/P336094
Šamaš bēlu rabû ša ašallūka anna kīna apalanni amēlu ša šumšu ina niʾāri annâ šaṭrūma ana pān ilūtīka rabīti iškun Aššur-ahu-iddina šar Mat-Aššur ana piqittūtu ša ina libbi niʾārimma annâ šaṭratma lipqissu kīma iptaqduš adi ūmē mal piqittūtu šuātu ippuš sīhu bārtu ina muhhi Aššur-ahu-iddina šar Mat-Aššur u Aššur-bani-apli mār šarri ša bīt rīdûti ippūšu ušeppašša idabbūbu ušaddabāba iqabbî ušaqabâ ušanhaṣṣa lū mamma ušadbabšû lū šû išammê ana lā šamê pānēšu iššakkāna lū qāssu ana lemutti ina libbi Aššur-ahu-iddina šar Mat-Aššur u Aššur-bani-apli mār šarri ša bīt rīdûti ubbāl ilūtka rabīti īdê ina šalimti ina pî ilūtīka rabīti Šamaš bēlu rabû qabî kunnû āmiru immāra šēmû išemmê ezib ša dīn ūme annê kīma ṭāb kīma haṭû ūmu erpu zunnu izannun ezib ša ellu luʾʾû niqê ulappitu ulū ana pān niqê iptarriku ezib ša luʾʾû luʾʾûtu ašar bīri usanniqūma uleʾʾû ezib ša ina ašri annî luʾʾû bīra ibrû ezib ša immer ilūtīka ša ana bīri barû maṭû haṭû ezib ša lāpit pūt immeri ṣubāt ginêšu aršāt labšu mimma luʾʾû īkulu ištû ipšušu ezib ša anāku mār bārê aradka ṣubāt ginêya aršāte labšāku mimma luʾʾû ākulu aštû apšušu kūn qāti ēnû ušpēlu ulū tamīt ina pîya uptarridu lū nashā lū bērā ašâlka Šamaš bēlu rabû kî amēlu ša šumšu ina niʾāri annâ šaṭrūma ina pān ilūtīka rabīti iškun Aššur-ahu-iddina šar Mat-Aššur ana piqittūti ša ina libbi niʾārimma annâ šaṭrū ipaqqidūšūma sīhu bārtu ana muhhi Aššur-ahu-iddina šar Mat-Aššur u Aššur-bani-apli mār šarri ša bīt rīdûti ippuš ušeppišu qāssu ana lemutti ina libbīšun ubballu ina libbi immeri annê izizzamma anna kīna uṣurāti šalmāti šīrē tamīt damqāti šalmāti ša šalimti ša pî ilūtīka rabīti šuknamma lūmur eli ilūtīka rabīti Šamaš bēlu rabû lillikma têrta lītappal x x x x x x x x x x x x x x x x x-MEŠ x x x x x x x x x x x x x libbi immeri šalim
