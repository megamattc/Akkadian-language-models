saao/saa04/P336062
Šamaš bēlu rabû ša ašallūka anna kīna apalanni Aššur-bani-apli mār Aššur-ahu-iddina šar Mat-Aššur Nabu-šarru-uṣur rab mūgi ana Muṣri ašar libbašu ublu lišpurma lillik kî ittalku mimma dibbī ṭēmu ša Aššur-bani-apli išakkanūšu ušallāma eppūšu ilūtka rabīti īdê ina šalimti ina pî ilūtīka rabīti Šamaš bēlu rabû qabî kūn āmiru immāra šēmû išemmê ezib ša dīni ūme annê kīma ṭāb kīma haṭû ūmu erpu zunnu izannun ezib ša ellu luʾʾû immer niqê ulappitu ulū ana pān niqê iptarriku ezib ša luʾʾû luʾʾûtu ašar bīri usanniqūma uleʾʾû ezib ša ina ašri annê luʾʾû bīra ibrû ezib ša immer ilūtīka ša ana bīri barû maṭû haṭû ezib ša lāpit pūt immeri ṣubāt ginêšu aršāte labšu mimma luʾʾû īkulu ištû ezib ša anāku mār bārê aradka tamīt ina pîya uptarridu kūn qāti ēnû ušpēlu lū nashā lū bērā ašâlka Šamaš bēlu rabû kî Aššur-bani-apli mār Aššur-ahu-iddina šar Mat-Aššur ana Nabu-šarru-uṣur rab mūgi ana Muṣri išapparūma mimma ṭēmu ša Aššur-bani-apli išakkanuš ippuš ina libbi immeri annê izizzamma anna kīna uṣurāti šalmāti šīrē tamīt damqāti šalmāti ša šalimti ša pî ilūtīka rabīti šuknamma lūmur eli ilūtīka rabīti Šamaš bēlu rabû lillikma têrta lītappal Nisanni ūm 04-KAM₂ limme {1}x x x x x
