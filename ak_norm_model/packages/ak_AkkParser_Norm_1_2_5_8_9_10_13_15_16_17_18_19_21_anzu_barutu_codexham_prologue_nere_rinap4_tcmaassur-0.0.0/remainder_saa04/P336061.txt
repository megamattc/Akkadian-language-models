saao/saa04/P336061
Šamaš bēlu rabû ša ašallūka anna kīna apalanni Aššur-bani-apli mār Aššur-ahu-iddina šar Mat-Aššur Nabu-šarru-uṣur rab mūgi ana muhhi Ikkalu ša ina libbi Arwada ašbu lišpuršu kî iltaprūšu mimma ṭēmu dibbī ša Aššur-bani-apli ina qāt Nabu-šarru-uṣur rab mūgi ana Ikkalu išapparu Ikkalu išammê immangūru ilūtka rabīti īdê ina šalimti ina pî ilūtīka rabīti Šamaš bēlu rabû qabî kunnû āmiru immāra šēmû išemmê ezib ša dīn ūme annê kīma ṭāb kīma haṭû ūmu erpu zunnu izannun ezib ša luʾʾû niqê ulappitu ulū ana pān niqê iptarriku ezib ša luʾʾû luʾʾûtu ašar bīri usanniqūma uleʾʾû ezib ša ina ašri annê luʾʾû bīra ibrû ezib ša immer ilūtīka rabīti ša ana bīri barû maṭû haṭû ezib ša lāpit pūt immeri ṣubāt ginêšu aršāt labšu mimma luʾʾû īkulu ištû ipšušu ezib ša anāku mār bārê aradka ṣubāt ginêya aršāt labšāku mimma luʾʾû ākulu aštû apšušu ulappitu kūn qāti ēnû ušpēlu ulū tamīt ina pîya uptarridu lū nashā lū bērā ašâlka Šamaš bēlu rabû kî Aššur-bani-apli Nabu-šarru-uṣur rab mūgi ana muhhi Ikkalu išapparūma mimma ṭēmu dibbī ša ina qāt Nabu-šarru-uṣur išapparaššu Ikkalu išammû immangur ina libbi immeri annê izizzamma anna kīna uṣurāti šalmāti šīrē tamīt damqāti šalmāti ša šalimti ša pî ilūtīka rabīti šuknamma lūmur eli ilūtīka rabīti Šamaš bēlu rabû lillikma têrta lītappal ina Nisanni ūm 04-KAM₂ limme {1}x x x x x ina bīt rīdûti
