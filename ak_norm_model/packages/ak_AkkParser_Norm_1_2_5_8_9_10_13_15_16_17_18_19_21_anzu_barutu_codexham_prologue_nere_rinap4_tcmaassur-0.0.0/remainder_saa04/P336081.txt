saao/saa04/P336081
Šamaš bēlu rabû ša ašallūka anna kīna apalanni Niqʾa ummi Aššur-ahu-iddina šar Mat-Aššur ša inanna marṣatūma qāt Iqbi-damiq ina bīri iššakunši ina muhhi immer niqê alpāni iṣabbatū kî murṣu annâ marṣātu ina šalimti ina pî ilūtīka rabīti Šamaš bēlu rabû qabî kunnû āmiru immāra šēmû išemmê ezib ša dīn ūme annê kīma ṭāb kīma haṭû ezib ša ellu luʾʾû niqê ulappitu ulū ana pān niqê iptarriku ezib ša luʾʾû luʾʾûtu ašar bīri usanniqūma uleʾʾû ezib ša ina ašri annê luʾʾû bīra ibrû ezib ša immer ilūtīka ša ana bīri barû maṭû haṭû ezib ša lāpit pūt immeri ṣubāt ginêšu aršāt labšu mimma luʾʾû īkulu ištû ipšušu ezib ša anāku mār bārê aradka mimma luʾʾû ākulu aštû apšušu kūn qāti ēnû ušpēlu ulū tamīt ina pîya uptarridu lū nashā lū bērā ašâlka Šamaš bēlu rabû ina libbi immeri annê izizzamma anna kīna uṣurāti šalmāti šīrē tamīt damqāti šalmāti ša šalimti ša pî ilūtīka rabīti šuknamma lūmur eli ilūtīka rabīti Šamaš bēlu rabû lillikma têrta lītappal
