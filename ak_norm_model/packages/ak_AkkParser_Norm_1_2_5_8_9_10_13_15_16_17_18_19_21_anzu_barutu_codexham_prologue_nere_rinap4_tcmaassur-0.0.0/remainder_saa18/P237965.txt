saao/saa18/P237965
ana šarri bēlīni ardēka šībūtu ša Mat-tamti lū šulmu ana šarri bēlīni x x x x x Aššur Šamaš u Marduk ana šarri bēlīni likrubū šarrūtu ša kippat erbetti ana šarri bēlīni liddinū iltiššu šinīšu mār šiprāni ša Tumman ahūšu ša šar Elamti nāgiru u Zineni ana pānīni ittalkūni umma alkānimma Nabu-ušallim mār bēlikunu hiṣnāma ina pānikunu lillik anīni ul nimangur umma Naʾid-Marduk bēlāni baliṭ u ardē ša šarri Mat-Aššur anīni kî rubbūšu ina māti ṣibâtunu ana pān šar Mat-Aššur šupuraššūma hadû šarru lurabbiš ina bīt šūtūnu taltapraniššu anīni ul niheṭṭēma ina muhhīni ul irabbu ina ṣibit-qāti ana pān šar Mat-Aššur nišapparšu adû kî ībukūniššu Targibata Nahal Dutaya u Bananu ahī ša mātīni kî iššû ittannūniššu u adû mār šiprānīšu ana pān šībūtu ša Mat-tamti ittalkūnu umma ana pānīya elânimma emūqī ana Mat-tamti rīdā u kî ana pānīya lā tātelānu qībā lā taqabbā allakamma mātkunu u bītātikunu aheppu u mindēma taqabbā umma la-pān šar Mat-Aššur palhānu anāku pūtu šar Mat-Aššur našāka x x kî nišmû šarru bēlāni nultešmu x x x x x x ina x x x x x x x x x be-li₂-x x x x x x x x x
