saao/saa18/P237821
ana šarri bēlīya aradka šandabakku Enlil Ninurta u Nusku ana šarri bēlīya likrubū šarru īdī ša lū maʾda marṣāk lā marṣāk ana šulmi šarru attalkamma adû Bel-usatu ahūwa u 10 mārē banî ša Nippur ana šulmi šarri bēlīya altapra šarru īdī mātāti gabbi ana muhhi Mat-Aššur izirrūnāši šēpāni ina mātāti gabbi ul eṭret ašar nillak niddâka umma minamma šēpē Mat-Aššur taṣbataʾ adû abullīya nuptahhi ana pithi ul nuṣṣu maṣṣartu ša šarri ninamṣar sukkallu u rabûti ša ana akanna šarru išpur gabbi ītamrū ana šarri liqbû šarru ana qātē mamma lā umaššarannāši mêni yānu ina ṣummê lā nimâta šarru abūka mê ša Baniti ittannannāši umma šilihti ša Baniti ana Nippur hiraʾ Ṣillaya iktelannāši enna šarru ana Ubaru šikin ṭēmi ša Babili lišpuramma šilihti ša Baniti liddinannāšīma mê ittišunu nilti ina ṣummê la-qāt šarri lā nilli u mātāti gabbi lā iqabbû umma Nippuraya ša šēpē ša Mat-Aššur iṣbatū ina ṣummê ana ṣirê indalû
