saao/saa10/P333975
ana šarri bēlīya urdaka Marduk-šakin-šumi lū šulmu ana šarri bēlīya Nabu u Marduk ana šarri bēlīya likrubu 03 šuʾillakkāni ša pān Nušku 03 ša pān Sin 03 ša pān Sebetti 02 ša pān Šukudi 02 ša pān Ṣalbatanu 02 ša pān Belet-balaṭi 02 ša pān {MUL}x x x x 01 ša pān {MUL}x x x x 01 ša pān {MUL}x x x x šiptu Ea Šamaš Asalluhi ša namburbî lumnu kalāma namburbû šumma Sin u Šamaš ana rubê u mātīšu zinnatu ibšû issēniš gimru 21 ṭuppāni ina muhhi nāri ūmu annî ētapaš ina nubatti Urdu-Ea ina ūri ēkalli eppaš šarru bēlī ūda āšipu uhulgallê lā ṭāba šuʾillakku lā inašši ūmâ rēš ṭuppāni maʾdūti lū 20 lū 30 damqūte ahiūti ubaʾʾa anaššia ašaṭṭar ina šiāri ina nubatti mūšu ša ūm 15-KAM₂ eppaš ūm 16-KAM₂ ūm 17-KAM₂ ša pān Dilbat Mullissu Zarpanitu Tašmetu Gula Nanaya issēniš eppaš upnīya apteti ilāni ussarrir šulmu adanniš ilāni ana šarri bēlīya u marʾēšu iktarbu kettu šumma ina pān šarri bēlīya mahir ana Kalha lišpuru šuʾillakkāni ša pān Sin u namburbû lumnu kalāma issēniš ana mār šarri u mār šarri Babili lēpušu mīnu hīṭu u ina muhhi tāmarti annīti ša Sin šû issi libbīya addubub milkī lū šû šumma ṭāba o memmēni nušēšib mūšu ša ūm 15-KAM₂ illak liptušu ina libbi epiš u uballaṭka assanamme mar-Babilaya šarru bēlī ūda mīnu idabbabūni ušannûni liptu ša dābibānūti lēpušu ina šiāri šumma ana ṭūbi šakin kīma ētarba ana šarri aqabbi
