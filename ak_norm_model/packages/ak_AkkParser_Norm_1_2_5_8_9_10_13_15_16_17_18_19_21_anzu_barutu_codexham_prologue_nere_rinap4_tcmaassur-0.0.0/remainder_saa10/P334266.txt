saao/saa10/P334266
ana šarri bēlīya urdaka Urdu-Nanaya lū šulmu addanniš addanniš ana šarri bēlīya Inurta u Gula ṭūb libbi ṭūb šīri ana šarri bēlīya liddinu kayamānu šarru bēlī iqabbiʾa mā atâ šikin murṣīya annīʾu lā tammar bulṭēšu lā teppaš ina pānīti ina pān šarri aqṭibi sakikkêšu lā ušahkīme ūmâ annurig egertu aktanak ussēbila ina pān šarru lissiʾu ana šarri bēlīya lušahkimu šumma ina pān šarri bēlīya mahir bārî dullu ina muhhi lēpušu marhuṣu annīʾu šarru lēpūšu issurri hunṭu annīʾu issu pān šarri bēlīya ippaṭṭar marhuṣu šû ša šamnī šinīšu šalāšīšu ana šarri bēlīya ētapaš šarru ūdāšu šumma šarru iqabbi ina šiʾāri lēpuš šû murṣumma inaššar kīma ṣilbāni ina pān šarri ušerrabūni kî ša māla šinīšu ēpušūni pariktu lipriku lēruba lušahkim issurri zūtu šarru ikarrāra ina lubbi mêlī šunu ana šarri bēlīya ussēbila šarru ina kišādīšu likrur napšaltu issēniš ussēbila ūmu ša edānīšu šarru lippišiš
