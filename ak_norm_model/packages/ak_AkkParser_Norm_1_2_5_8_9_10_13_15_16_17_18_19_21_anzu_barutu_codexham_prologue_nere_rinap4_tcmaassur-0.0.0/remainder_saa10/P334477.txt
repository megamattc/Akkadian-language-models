saao/saa10/P334477
ana šarri bēlīya urdaka Akkullanu lū šulmu ana šarri bēlīya Nabu u Marduk ana šarri bēlīya likrubu Ṣalbatanu ina harrān šūt Enlil itti šēpē Šibi ittanmar unnut pūṣu šakin Ayaru ūm 26-KAM₂ ātamar adu išqanni harammēma ana šarri bēlīya assapra pišeršu  1 Ṣalbatanu ana Šibi iṭhi ina Mat-Amurri nabalkattu ibaššīma ahu ahāšu idâk ēkal rubê imaššaʾ niṣirti māti ana māti šanītimma uṣṣa šurin māti ulammanū šar kiššati ilānīšu ana nakrīšu usahharūšu  lumnu ša Mat-Amurri šūtu ilānīka šumma kiššūtu ammar Gimraya ēpušūni Aššur ilaka lā inaššanni ana šarri bēlīya lā iddanūni  1 Šanumma ana Enmešarra iṭhi libbi māti ṭāb nišē irappiš  1 Šanumma Ṣalbatanu dunqu ša šarri bēlīya šūtu  1 Ṣalbatanu ummuliš ippuhāma šarūršu arqu ina šatti šuāti šar Elamti imât 1 Nergal ina tāmartīša ṣuhhur pūṣu šakin kīma kakkab šamê mādiš ummul ana Mat-Akkadi rēmu irašši idi ṣābīya izzazma nakra idâk ṣāb nakri ina pān ṣābīya lā izzaz būl Mat-Akkadi pargāniš ina ṣēri irabbiṣ šamaššammū u suluppī iššer ilāni ana Mat-Akkadi rēmu iraššû 1 ina Ayari Ṣalbatanu innamir nukurāti ibaššû šalputti Ummān-manda  Ummān-manda Gimraya  attalû ša ina Nisanni Šamaš iškunūni qaqqaru ša Subarti lā ilput u Sagmegar manzāssu ussallim 15 ūmāti utrāti izziz deʾiq šūtu  1 Šamaš ina libbi nīdi ippuha šarru izzizma kakku inašši  Mat-Aššur Mat-Akkadimma ša šarri bēlīya u ina muhhi zunnī ša šattu annīti imṭûni ebūrī lā innepišūni dunqu ša balāṭi nupšāti ša šarri bēlīya šūtu issurri šarru bēlī iqabbi mā ina libbi mīni tāmur qibīʾa ina libbi uʾilti ša Ea-mušallim ša ana Marduk-nadin-ahhe bēlīšu išpurūni šaṭir šumma ittu ina šamê illikamma piššatu lā irši šumma ana maqāt zunnī ibšīka šarru harrān nakiri šuṣbit ēma illiku ikaššad ūmīšu irrikū  1 Sin ina Simani ūm 30-KAM₂ innamir ṭuhdu Amurri Ahlamu ikkalū  annāti ittāti ša Mat-Amurri ilammina x x Bel u Nabu ilānīka šumma nakrūti ina qāt šarri bēlīya x x x x x x x miqitti nakrūti x x x x x x x+x a x x x x x x x x x x x x x x x x x x x x x x x x x x x x x x x x x x x x x x x x x x x x x x x x x-bu-tum x x x x x x x x x x x x-bu-u-ni x x x x x x x x x x x x-bu-nim-ma x x x x x x x x x x x x KU-MEŠ ŠUB-MEŠ
