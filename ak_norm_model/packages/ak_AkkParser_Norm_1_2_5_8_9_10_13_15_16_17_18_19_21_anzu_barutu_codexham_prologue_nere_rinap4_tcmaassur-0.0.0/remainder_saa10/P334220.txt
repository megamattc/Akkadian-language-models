saao/saa10/P334220
ana šarri bēlīya urdaka Mar-Issar lū šulmu ana šarri bēlīya Nabu u Marduk ana šarri bēlīya likrubu ūmē arkūte ṭūb šīri u hūd libbi ilāni rabiūti ana šarri bēlīya lišruku ina muhhi gusīgu ša ana šarri bēlīya ašpuranni nuk lā naṣūni 30 abnāti kanku ina qāt mār šiprēya ša ana ēkalli ašpuranni ussēbilūni ina šēdi ša šarri bēlīya ūm 02-KAM₂ naṣa kunukkēšu šalmu attaharšu u 26 ēnāti ša muššāri ša šarri bēlīya 01 manê hurāṣi ša ummi šarri bēltīya Nabu-leʾi ša-qurbūtu ūm 02-KAM₂ ša Abi naṣa kunukku šalmu attaharšu kî ša šarru bēlī išpuranni ana agê ša Nabu eppušu Bel u Nabu ana šarri bēlīya ana ummi šarri u marʾē šarri bēlēya simāti dunqu littūtu u labāri ūmu lišīmu nakrūti ša šarri bēlīya ina qāt šarri bēlīya limniʾu issurri šikin ṭēmi Babili ana šarri bēlīya išappāra mā marʾē Babili ina kurbānī iṣṣeʾūni silāte šina ina tēkīti ša ana šikin ṭēmāni iqbûni mā rēš mugirrīkunu iṣṣa ṣarpu maʾdu ina muhhi marʾē Babili Barsip u Kute ūtussiku ittahru marʾē Babili muškēnūte ša memmēnišunu laššūni killu issaknu ibtikiʾu šikin ṭēmi ṣābāni issu libbišunu uṣṣabbit mā mār šiprānēya ina kurbānī taṣṣeʾa u ana aššiti Ṭabi dayānu issapra mā mutki ina pānīki lū paqid bābu lā uṣṣā asseme mā ana ṣābāni ša ibkiʾūni Ṭabi dayānu ussadbibšunu kî annî šû ṭēmu šarru bēlī lū ūdi
