saao/saa10/P334231
ana šarri bēlīya urdaka Balasi lū šulmu ana šarri bēlīya Nabu Marduk ana šarri bēlīya likrubu ina muhhi pišri ša šume ša šarru bēlī išpuranni mā šarru itti kabtūtīšu iqallil mīnu mā muṭê iššakkunu pišrāte ša šume ša urhāni kî hannīe issēn ana šanie lā mušul ina battatāya pišrātešunu illuku ūmâ šû šumma iqallil pišeršu rību šû udēšu irtūʾab lumnu šû dullu ša rībi lēpušu ilānīka ušettuqu ēpuš Ea ipšur Ea ša rību īpušūni šūtūma namburbû ētapaš ina libbi abbēšu ab abbēšu ša šarri rībû laššu anāku kî qallākūni rībānê lā āmur ilu šû uznī ša šarri uptatti mā upnīšu ana ili lipti mā namburbû lēpuš mā lū etik
