saao/saa10/P334217
ana šarri bēlīya urdaka Mar-Issar lū šulmu ana šarri bēlīya Nabu u Marduk ana šarri bēlīya likrubu ūmē arkūte ṭūb šīri u hūd libbi ilāni rabiūti ana šarri bēlīya lišruku ina muhhi attalî Sin ša šarru bēlī išpuranni ina Akkad Barsip u Nippur maṣṣartu ittaṣru kî ša ina libbi Akkad nēmurūni ahēʾiš ētapla lilissu erû issaknu tādirti x+x x x x x x x x x x x x x x x x x x x x x x x x attalî ki x x x x x ša iškunūni piširšu x x x ša ina ṭuppi šaṭirūni x x x attasha issi egerti annīti ana šarri bēlīya ussēbila u kî ša šarru bēlī išpuranni maṣṣartu ša attalî Šamaš anaṣṣar šumma issakan šumma lā iškun mīnu ša šītīni ana šarri bēlīya ašappāra attalî Sin annî ša iškunūni mātāti ultappit lumanšu gabbu ina muhhi Mat-Amurri iktemir Mat-Amurru Mat-Hattu šanīš Kaldu ana šarri bēlīya šulmu u ana maṣṣarti lū lā išīṭu namburbêšu ana šarri bēlīya lēpušu
