saao/saa10/P333958
ana šarri bēlīya urdaka Adad-šumu-uṣur lū šulmu ana šarri bēlīya Aššur Sin Šamaš Adad Marduk Zarpanitu Nabu Tašmetu Issar ša Ninua Issar ša Arbail Inurta Gula Nergal Laṣ ilāni rabiūti ša šamê kaqqiri ana šarri bēlīya kēni ṭābtāni rāʾimu ša nišē adanniš adanniš likrubu ina muhhi ša šarru bēlī išpuranni mā dabābu annīu ammar tašpuranni Aššur Šamaš u ilānīya lišmiu issaʾu adanniš u ilāni rabiūti ša šamê kaqqiri mala šumu nabû issēšunu issaʾu ša šarru bēlī išpuranni mā ina pî ša abīya asseme kî qinnu kēntu attunūni u anāku ūmâ ūda ātamar abūšu ša šarri bēlīya ṣalam Bel šû u šarru bēlī ṣalam Belma šû ina pî ša 02 bēlēnīya ittuqta mannu uhhar ušanna mannu išannan ša šarru bēlī upahhirannāšīni ina pānīšu ušazzizannāšīni ilāni rabiūti kališunu ša šamê kaqqiri ana šarri bēlīya adu zarʾēšu šumīšu perʾīšu lušamhiru ina qinnišunu lušēribu adu Sin u Šamaš ina šamê dārūni itti ṣalmāt qaqqadi ana dūr dār lipīlu mātu u anīnu adu qinnīni šumu ša ilāni rabiūti ša šamê kaqqiri ana balāṭ nupšāti ša šarri bēlīya nuṣalla šarru bēlī ana mār marʾēni luparšim ina muhhi abite ša šarru bēlī iqbûni mā ana Nabu-nadin-šumi šaʾalšu liqbakka ana Kalha ittalak lā ašʾalšu ina muhhi ša šarru bēlī išpuranni mā Marduk-šakin-šumi ussarīq issēka izzaz mā ṭābtī amur annītu mā šî ṭābtu ātamar ṭābtu ša šarri bēlīya adu 01-lim-šu₂ ūmišam ilu u amēlūtu issīya lūṣip ūmumma annî anāku udīni lā ēṣa ša ṭābtu annītu x x x x x ša šarri bēlīya x x x x x u abbēni mētūte x x x x x-ti mētūti libbašunu ibtalṭa
