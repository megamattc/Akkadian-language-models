saao/saa10/P313436
ana šarri bēlīya urdaka Urdu-Nanaya lū šulmu addanniš addanniš ana šarri bēlīya Inurta u Gula ṭūb libbi ṭūb šīri ana šarri bēlīya liddinu dabābu ša šarru bēlī issi urdānīšu idbubūni ša šarrāni mahrūti ša imraṣūni mā urdānišunu akê issēšunu idallipu ina libbi eršēti izabbilūšunu maṣṣartašunu akê inaṣṣuru dabābu ša ṣābāni šû šarru bēlī iddubub unzarhī hardūte ammar ṭēnšunu hassūni ina tirik libbi mētu issu pān dabābi annīʾu ša šarri annūte parriṣūte ša ina muhhi ṭābte idbubūni adê ša šarri ina pān Aššur u ilāni rabiūti issi urdānīšu iškunūni ša ina libbi adê ihṭûni Aššur u ilāni rabiūti uktassiʾu ina qāt šarri bēlīya issaknūšunu ṭābtu ša šarri taktašassunu kētu rēhti nišē gabbu ana ziʾāri ina pān šarri issaknu kî ša aškāpu šamnī ša nūnī iptaššūšunu šarru bēlī pālihu ša ilāni šû Aššur Šamaš Bel u Nabu ša utakkilūkāni ana šarri mār šarri lā urammû palû ša šarri mār šarri ana ṣâti ūmē ukânu šammāni ša ana šarri ušēbilanni ana šinīšu šunu šammu-arku haṭṭi-balạ̄ṭi iqabbûniššunu ana ahēʾiš lā mušlu ša akī ildi ša qudāsi kabīdi uqur adanniš issurri šarru bēlī iqabbi mā ana mīni danqu ana ušburrudāni danqu ana issi ša talitte danqu mušallimānu issēniš ussēbila mušallimānu ina erši ša issi x x i x o issurri šarru iqabbi mā annāka šû ina bēt šarru bēlī išpurannīni attalak
