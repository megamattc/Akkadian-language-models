saao/saa10/P333976
ana šarri bēlīya urdaka Marduk-šakin-šumi lū šulmu ana šarri bēlīya Nabu Marduk ana šarri bēlīya likrubu šulmu ana mār šarri šulmu ana Šamaš-šumu-ukin ina muhhi nēpešē ša šipti HUL.GAL₂ HE₂.ME.EN ša šarru bēlī išpuranni ana alû lemnu u miqtu nasāhi eppušu kīma mīnu iltapassu āšipu itabbi hulû perʾi balti ina šibšeti ša bābi eʾʾila āšipu ṣubātu sāmu illabbiš nahlaptu sāntu iššakkan āribu ina imittīšu kasūsu ina šumēlīšu nidnakku ša 07 bābāti x x ina muhhi ikarrar x x iṣabbat zīqtu ina qāti ukalla ina qinnāzi imahhaṣ šiptu HUL.GAL₂ HE₂.ME.EN imannu kīma ugdammir āšipu šanî nidnakku gizillû ina dātuššunu issi erši ša marṣi ušalbâ šiptu HUL.DUB₂ E₃.BA.RA adi bābi imannu bābu utamma adi innassahūni šiāru nubattu eppaš ina muhhi ša ūm 13-KAM₂ annî Sin Šamaš issaheʾiš innamerūni dullušu ša epāše ibašši Nabu-gamil lillika lussahkimšu lēpuš u ana Urdu-Ea šūtūma lēpuš
