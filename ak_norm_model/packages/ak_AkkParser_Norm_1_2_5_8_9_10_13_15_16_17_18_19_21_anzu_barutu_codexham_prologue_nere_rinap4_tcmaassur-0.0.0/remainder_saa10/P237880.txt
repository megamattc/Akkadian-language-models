saao/saa10/P237880
ana šar mātāti bēlīya aradka Bel-ušezib Bel Nabu u Šamaš ana šarri bēlīya likrūbū  attalû iššakinma ina āl palê lā innamir attalû šû ītetiq āl palê ālu ša šarru ina libbi ašbu enna urpāti kalāma kî attalû iškunu u lā iškunu ul nīdī bēl šarrāni ana Al-Aššur ana āli kalāma ana Babili ana Nippur ana Uruk u Barsip lišpur mindēma ina libbi ālāni annūti ītamarū kayamānīti šarru lišme ittāti maʾdātu ša attalî ina libbi Addari u ina Nisanni ittalkānu gabbi ana šarri bēlīya altapra u kî namburbû ša attalî x ītepšū minû hīṭu ana epēšu ṭābi šarru lā umaššar ilāni rabûti ša ina āli ša šarri bēlīya ašbū šamû uṣallilūma attalû lā ukallimū umma šarru lū īdī kî attalû agâ lā ina muhhi šarri bēlīya u mātīšu šû šarru lū hadi  ina Nisanni Adad rigimšu iddi o šegunû uṣahhir
