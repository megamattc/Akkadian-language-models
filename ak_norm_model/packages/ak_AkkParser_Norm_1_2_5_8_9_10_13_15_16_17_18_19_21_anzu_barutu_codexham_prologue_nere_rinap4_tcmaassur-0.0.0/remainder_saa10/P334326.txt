saao/saa10/P334326
ana šarri bēlīya urdaka Mar-Issar lū šulmu ana šarri bēlīya Nabu u Marduk ana šarri bēlīya likrubu ūmē arkūte ṭūb šīri u hūd libbi ilāni rabiūti ana šarri bēlīya lišruku ša šarru bēlī išpuranni mā Itti-Marduk-balaṭu Urukaya issapra mā hurāṣu ibašši ina bēt ilāni iptuhur u batqu ša ṣabāti ibašši ina pānīti kî uddīni šarru bēlī ana Surmarrate lā illakanni ina Kalha šarru bēlī issaʾalanni mā mīnu ibašši dullu ša ilāni maṭṭi ana šarri bēlīya ušašme nuk šakuttu ša Nanaya maṭṭiʾat u pānī qātē ša Uṣur-amassa hurāṣu uhhuzu lānu u šēpē hurāṣu lā uhhuzu lamahuššû labšat agû hurāṣu šaknat 02 šungallī ša hurāṣi gamru imitti u šumēli ina muhhi kigallīša izzazzu issu Mat-Aššur ana Uruk ussēbilašši u dullu ša Arkayiti Anunitu u Palil ša Bet-Mummu dulli naggāri u kapšarri gammur u hurāṣu lā uhhuzu nuk ṣarpu nittidin hurāṣu ilaqqûni nuk kīma dullu ša Uṣur-amassa u ša bēt Mummu nigdamar bētu issilim harammāma šakuttu ša Nanaya nēpaš ūmâ 40 manê hurāṣi qurbu šatammu qēpu u ṭupšarru bēt ili ša Uruk pān šarri bēlīya šunu lā emūqāya balātuššunu rēš hurāṣi lā anašši kīma issuhrūni ana Uruk allak šumma hurāṣu utru ētarba ina pānīšunu rēš hurāṣi anašši u mīnu ša batqunni ammar hariṣtu ana šarri bēlīya ašappāra ina muhhi hurāṣi u batqu ša Itti-Marduk-balaṭu šatammu ana šarri bēlīya išpuranni mā bāsi hurāṣu ina qātēya lurammiʾu kî libbīya luppiš u bēt ilāni ša Deri issu bēt uššēšu karrūni adunakanni šatammu u bēl piqittāte ša Deri ina muhhi ahēʾiš ubbuku memmēni ina muhhi lā iqrib šattu annītu ussarriʾu iraṣṣipu ūmu eppušu ūmu urammû asseme mā mār šarri ša Elamti intaraṣ urāsī ana libbi issapra Deru ina muhhi tahūmu ša māti šanīti šû šumma pān šarri bēlīya mahir ša-qurbūtu u etinnu Aššuraya lillikūni ina libbi lēkulu dullu ša bēt ilāni lēpušu šumu ša šarri bēlīya ana dārāti liškunu ana maṣṣarti ša bēt ilāni šarru bēlī lū lā išīʾaṭ u Ṣalbatanu issu libbi Zuqaqipi ittuṣṣi ana libbi Pabilsag pānīšu issakan šarru bēlī lū ūdi
