saao/saa12/P336255
Aššur-bani-apli šarru dannu šar kiššati šar Mat-Aššur uklu mār Aššur-ahu-iddina šar kiššati šar Mat-Aššur uklu mār Sin-ahhe-eriba šar kiššati šar Mat-Aššur uklumma   anāku Aššur-bani-apli šarru rabiu šarru dannu šar kiššati šar Mat-Aššur šar kibrāt erbetti rāʾyu kēnu ēpiš ṭābti šar mīšari rāʾim ketti mušammehu nišēšu ša ana šūt-rēšāni manzāz pānīšu ittanabbalu ina damqāti ana pālihi nāṣir amat šarrūtīšu utirru gimilli dunqi Balṭaya rab kissiti ša Aššur-bani-apli šar Mat-Aššur bēl ṭābti bēl deʾiqti ša issu rēdûti adi epēš šarrūti ina muhhi šarri bēlīšu amrūma libbīšu gummuru ana bēlīšu ina mahrīya ina kināti izzizūma ittallaku šalmiš qereb ēkallīya ina šumi damqi irbûma iṣṣuru maṣṣarti šarrūtīya ina bibil libbīya milik ramanīya ṭābtašu ahsusma ukīn širiktašu eqlāti kirâti nišē ša ina ṣillīya iqnû ēpušu bēt ramenīšu uzakkīma ašṭur ina unqi šarrūtīya aknuk ana Balṭaya rab kissiti pālih šarrūtīya addin ša eqlāti kirâti šâtina nusāhīšina lā innassuhu tibnušina lā iššabbaš ṣibit alpānišunu ṣēnīšunu lā iṣṣabbat nišē eqlāti kirâti šuātunu ina ilki tupšikki dikût māti lā irreddû ina miksī kāri nēbiri zakû x x x x x x bitqu maškī lā iddunu x x x x kīma šāšumma zakû x x x x x-bu maʾʾuttu kabistu x x x x x x ina pānīšu x x x x x x tuzâz uṣṣû rubû urkīu ina šarrāni marʾēya ša Aššur inambû zikiršu x x x x x zarʾišunu ṭābtu deʾiqtu epuš bēl ṭābti bēl deʾiqti ša šarri bēlišunu šunu šumma mamma ana šarri bēlīšu ihtiṭi u lū qāssu ina libbi ili ittūbil ina muhhi pî ša ākil karṣī zāʾirāni lā tallak šaʾal keʾʾin šumma abutu šalintu šî issu pān unqi nadi ahī lā tarašši ina pūt hīṭīšu hiṭṭu emessu ina ūme Balṭaya rab kissiti qereb ēkallīya ina šumi damqi illaku ana šīmti ašar iqabbû iqabbirūšūma iṣallalu ēma bibil libbīšu ašar ṣallu lā tadakkīšu qātka ana lemutti ina libbīšu lā tubbal ina irit bēl ṭābti bēl deʾiqti ša šarri bēlīšu šūtūni ša ultu naqbiri bēt ṣallu idekkûšu šarru bēlšu likkilmēšūma ay iršīšu rēmu qereb ēkurri ēkalli italluka lizammēšu ina uggat ili u šarri kak-dāmi likēl rēssu pagaršu ina lā qebēri libaṣṣiru kalbāni  u-lū šarru u-lū rubû ša pî danniti šuātu ušannû nīš Aššur Adad Ber Enlil Aššuru Issar Aššuritu rubû urkīu ša pî danniti šuātu lā ušamsak Aššur Adad Ber Enlil Aššuru Issar Aššuritu ikribīka išemmû  Arahsamni ūm 09-KAM₂ limmu Labasi rab kāri 
