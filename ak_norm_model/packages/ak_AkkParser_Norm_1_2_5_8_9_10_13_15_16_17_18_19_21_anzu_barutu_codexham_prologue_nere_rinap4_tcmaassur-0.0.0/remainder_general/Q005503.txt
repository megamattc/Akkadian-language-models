ribo/babylon7/Q005503
Nabium-kudurri-uṣur šar Babili rēʾûm kīnim migir Marduk iššakka ṣīri narām Nabium rubûm ša ana ṭēmu Šamaš u Adad pituqquma illaka uruh šulmi massûm ṣīri ša ana Erra šagapūru kitnušuma ušamqatu gārîša mūdûm tašīmtim mušteʾʾû ašrāti Zababa u Ištar naʾdam muštēmiqu itût kūn libbi ilī rabûti šakkanakku lā āneham zānin Esagil u Ezida idān zāninātim bābil igisê rabiʾūtim ana Esagil gugallam qardam mumakkirim qarbātim ikkaru kīnim muqarrini karê bitrûtim lēʾûm itpēšu muṭahhida ešrēti ilī mukinni sattukka šarru ša ina milki šadli ītellû šadîm bērūtim ittabbalakkatu hursānī zaqrūtim aplu ašarēdu ša Nabium-apla-uṣur šar Babili anāku inum Marduk bēlam rabiʾu Enlil ilī šaqûm muštarha kīniš ibbânnima ana rēʾûti nišim rapšātim zanāna māhāzī u uddušu ešrēti rabîš umaʾʾeranni u Nabium pāqid kiššati šamê u erṣetim apilšu rēštâm narām libbiša rāʾim šarrūtiya mukinni palêya kakkīšu dannūtim ša lā immahharū ana šumqutu ayyābiya u kašāda zāʾirīya ušālika idāya ištu tiāmtim elītim adi tiāmtim šaplītim sehep šadîm u mātitān attallakma mātāti kalâšina ana idīya amnâm hurāṣu kaspu nisiqti abnī šūqurūtim erēnī paglūtu biltim kabittim igisê šummuhu bišimti mātitān hiṣib kal dadmī ana mahar Marduk bēlam rabiʾu ili bānûʾa u Nabium apilšu ṣīri narām šarrūtiya ūbilamma ana Esagil u Ezida ušēribam ina Esagil kīma ṣerašše ēkal šamê u erṣetim atmani šarrūtim Eumuša papāhi Enlil ilī Marduk Kahilisu papāhi Zarpanitum Ezida šubat Lugaldimmerankia papāhi Nabium ša kisallam hurāṣu šallariš ušalbišma ušanbiṭu kīma ūm Etemenanki ziqqurrati Babili eli ša abī īpušum eššiš ēpuš Ezida bītu kīnim narām Marduk ana Nabium aplu tizqāru ina Barsipa eššiš ēpuš erēnī šīhūtim siparri uhallipma ana šīpīša aštakkan musukkannu iṣṣi dārâ erēnī paglūtim erâm namra eli ša innaṭṭalu aštakkan qerba uššūšu ana hittišu erēnī ellūtim ušaršidma ina siparri huššâm udanninim riksīšun erēnī paglūtim ša ina Labnanam qištišunu ina qātīya ellētim akkisam hurāṣu ruššâm ušalbišma abnī nisiqtim uzaʾʾinma ana ṣulūlu Emahtila papāhi Nabium pāni šelāltišunu ušatriṣ elānim erēnī šunūtim erâm namra šallariš aštakkan elānim erî iškūru kīma uppi ukīn ṣēruššun aššum zunnim u rādu tīk šamê elišunu lā šubšî ašnima ina erēnī dannūtim elišunu ṣulūlu abnim ša 6 bītāti dalbānāti papāhi Nabium erēnī ṣulūlušina kaspu ebbi uzaʾʾin ana ṣulūlu bītātim kalâšina erēnī paglūtim ušatriṣ musukkannu siparri uhallipma ana simmilāt mēlîšu ukīn rīmī ekdūtim pitiq erî eptiqma tīru hurāṣi ulabbišma abnī nisiqtim uzaʾʾinma ina sippē bāb papāhi ušziz sippē šigarī mēdelu dalāt dalāt tallu hittu giššakanakku ša bāb papāhi hurāṣu huššâm ušalbiš ina agurru kaspi ebbi tallakti papāhi u mālak bīti unammir dalāt musukkanni u erēnī kaspu ebbi uhhizma gišnugallum namrūtim ana burṣimātišina aštakkanma ēma bābāti kalâšina urattâ dûm parakkī askuppātim u nukuššê ina zahalê ellam abnima kisalla Ezida kīma ūm unammir erēnī ṣulūlu Kaumuša mūṣê nērebu māru bēlam ilī kaspu ebbi ušalbiš sippēšu šigarūšu tallu hittu giššakanakku sillu u matgiqu kaspu ebbi ušalbišma rīmī kaspi ekdūtim ina sippēšu ušziz bābu šuātim ana aṣê u erēbu ša māru bēlam ilī Nabium ša išaddihum ana qerbum Šuanna unammir kīma ūm parak šīmātim šubat Nabium qardu māru rubê ša ina zagmukku rēš šattim UD.5.KAM UD.11.KAM ina alāku u târu ša Babili Nabium aplu šitluṭu irammû ṣēruššu pitiq kaspi ebbi eptiqma ina meher bābi šuātim ukīnšu aštakkan ana simātim rīmī kaspi namrūtu ina sippē bābāti Ezida ušziz ina gimir libbiya kīnim šiṭer bīti šuātim ašteʾʾema ina hurāṣi kaspi abnī nisiqtim erâm musukkanni u erēnī uzaʾʾin šikinša šikitti Ezida kīma šiṭerti šamāmī ubannimma manāma šarru ša mahru kīma yâtima lā ušanbiṭu šikinša ša manāma šarru ina šarri lā ibnû ana Nabium bēliya rabîš ēpuš Nabium u Nanaya bēlēya ina hidâtim u rīšātim šubat ṭūb libbi qerbašu ušēšib Nabium-kudurri-uṣur šar Babili mušteʾʾû ašrāti Nabium u Marduk bēlēya anāku Babili māhāzī bēlam rabiʾu Marduk Imgur-Enlil u Nemetti-Enlil dūrānišu rabiʾūtim ša Nabium-apla-uṣur šar Babili abī bānûʾa ibnû uššūšun kāru kupru u agurru adi šinīša ušalmišunūtima lā ušaklilam šipiršun yâtim apilšu rēštâm narām libbiša dūrāni šunūtim ušaqqâm rēšāšun ušaklilam šipiršun ina sippē abullātiša rīmī erî ekdūtim u mušhuššu šēzuzūtim ušziz abnima kāru šalšu dimātim āṣâtim eli temmēnim mahrâm ušappilma ina irati kigallam ukīn uššūšum kāru šuātim itti kāru abī īpušu asanniqma rēšīšu šadâniš uzaqqir kāru Arahtim eberti ṣīt šamši ištu Abul-Ištar adi Abul-Uraš makâtim agurru eberti Purattim u kāru hirītim kīdānim eberti ereb šamši ša abī bānûʾa īpušuma iškunum ana maṣṣartim ušēpišma kāru Arahtim eberti ṣīt šamši u kāru hirītim kīdānim eberti ereb šamši itti kāru abī īpušu asanniqma išidsun ina irati erṣetim ušarmima rēšāšunu kīma šadîm lū ullâ Maumuša elep Marduk ana šitadduhim Purattim u uruh akītum ša ina rēš šattim ina qerbiša išaddiham rubûm Marduk binâtušu pāna u arkîm hurāṣu ruššâm ušalbišma abnī nisiqtim uzaʾʾinšu Maiddahedu elep Nabium ina pašalli namra u nisiqti abnī ellūtim zāratim u karêšu kilallān uzaʾʾinma ana alāku Šuanna u târu Barsipa ša zagmukku ana māru bēlam ilī lū ukīn Emah bīt Ninmah Eniggidrukalamasumu bīt Nabium ša harê Ehursagsikila bīt Ninkarraka Egišnugal bīt Sin eberti ṣīt šamši Enamhe bīt Adad Edikukalama bīt Šamaš Ekitušgarza bīt Belet-Eanna eberti ereb šamši ina Babili eššiš abnima ullâm rēšāšin ana maṣṣarti Babili dunnunim ša ultu pānim mamman lā īpušum 4 līm ammat qaqqaru itâti ālam ušazzizma abnima dūru dannum eberti ṣīt šamši Babili ušashir hirīssu ahruṣma šupul mê akšud ina kibrīša kāru paglūtim ina kupru u agurru ša adi šinīša abī ālidam īpušuma lā ušaklilam sittātim yâtim kāru dannum dimātim āṣâtim ina kupru u agurru abnima itti kāru abī īpušu asanniqma kāru šelāltišunu 24 ammat ušandilma kīma šipik šadîm aštappakma ušaqqâm rēšāšun Ṭabi-supuršu dūr Barsipa ša abī bānûʾa ukinnim uššūšum kāru kupri u agurru ušalmûšuma udanninam riksūšu dūru šuātim ušaqqâm rēšāša ušaklilam šipiršu hirīssu ahruṣma mê dannūtim ušalmiš kāru kibrīša ina kupru u agurru abnima itti kāru abī īpušu u₂-ša₂-la-hi-ma išidsu ina irati kigallam ukīn temmēnša ana Mar-biti bēlam āliku mahriya mušabbir kakku nakrīya bīssu ina Barsipa eššiš ēpuš ana Ninkarraka šuēti balāṭu gāmilat napištiya āšibat Etila Etila bīssu ina Barsipa eššiš ēpuš ana Ninkarraka rubāt ṣīrtim mušarbāta zikru šarrūtiya āšibat Egula Egula bīssu ina Barsipa eššiš ēpuš ana Ninkarraka bēltim rabītim muballiṭat napištiya āšibat Ezibatila Ezibatila bīssu ina Barsipa eššiš ēpuš ša Nergal bēlam kāsû idī zāʾirīya dalāt bābāti bītišu Emeslam kaspu ebbi uzaʾʾin askuppi u nukuššê dalāti šaplūtim pitiq kaspi ebbi eptiqma x ana ṣulūli aštakkan maṣṣarti Emeslam ana dunnunim igāri sihirti Emeslam u bītātiša ša pāni kisallu kīma labīrimma eššiš ēpuš kāru hirīti Kute ina kupru u agurru ālam ana kīdānim ušashir Ebabbara bīt Šamaš ša Sippar Eulla bīt Ninkarraka ša Sippar Edurgina bīt Bel-ṣarbi ša ina Baṣ E-ibbi-Anu bīt Uraš ša Dilbat Eigikalamma bīt Lugal-Marada ša Marda Eanna bīt Ištar ša Uruk Ebabbara bīt Šamaš ša Larsa Egišnugal bīt Sin ša Uri ešrēti ilī rabûti kīniš ašteʾʾema pāni qaqqaru ušappilma temmēnšina labīri ahīṭ ahrema eli temmēnišina ša šarrāni pānim mahrâ ukinnu ušaklilam šipiršin ilī rabûti āšib libbišin ina hidâtim u rīšātim qerbašun ušarmâ šubatsun ṣīrtim ana Marduk bēliya palhiš utaqqû ālāni rabûti Babili ālam tanadātiša u Barsipa ālam x x x-ti-ša udanninma išdīšu dunnunim maṣṣarti Esagil u Ezida x x x-ti₃-ma eli ša ūm pānim ušātiru ana rēš šattim aštakkan zinnāti Esagil u Ezida tēdišti Babili u Barsipa ša eli ša mahri ušātiquma aškunim ana rēšētim zanān ešrēti ilī rabiʾūti ša šarrāni abbēya ušaṭṭirū kalâ epšētūʾa šūqurātim ina narî ašṭurma ukīn ahrâtaš kalâ epšētūʾa ša ina narî ašṭuru ša x x x tim Marduk bēliya u Nabium apilšu kīnim x AM GU MA attallakam arkišun šunuma ilī rabûti hadîš imgurūma x x x ri ik u na x x az ana x hu šu un x ina qibītišunu ṣīrti mātāti rūqātim abī bānûʾa x x x x x x-si-in mūdâm lītammarma tanitti ilī lihtassas epēšu māhāzī ilī u ištarāti ša bēli rabiʾu Marduk umarrannima ušadkânnim libbam palhiš lā abaṭṭilšu ušallam šipiršu inūmīšu ina limīti x x x x bīt Nabium ša kisallam x x x x x x na an an ina qerbiša ša šarrāni mahri x temmēniša iqūpum sīru ša x illikim labāriš maṣṣartišu ana dunnunim ašteʾʾema igārūša mi ti x x x x igārūša ublamma igārūšu anhūtu upaššihuma x igārūša ūbilma ukīn ahrâtaš kalâ epšētūʾa šūqurātim ina narî ašṭurma ana x x x x Muṣibbasa x x x x x x x x gašru šitrāhu qardu ša a₃-x x x x lipit qātīya šūquru ana da-x x x x x ri mimmê ēteppuša likūnšuma lā ma-qu₂-tum₃ x x am ina qereb Esagil u Ezida luttallak ina damqātim ina lēʾika kīnim mušīm šīmāti ilī rabûti balāṭa ūmī rūqūtu šebê littūtu šanāti hūd libbi palê buʾāri kunni kussî šarrūtu dūra dāri bēlūtu ṣalmāt qaqqadi kalâšina epēšu ana širiktim šurkamma lukūn ana dūr ūmī amāt dumqi išartim ša elika ṭābi šubšâm ina libbiya mimmû ina libbiya tušabšû ēma li-ib-bi-x x uzammaru līpušā qātāya ina mahar Marduk abi bānîka u Eruʾa šarratum umma alittika epšētūʾa šūqurātim ana damiqtim tizkar līrikū ūmūʾa likūnim palûʾa lūpušma rēʾûti ṣalmāt qaqqadim lubēlam kal nišī
