ribo/babylon7/Q005473
Nabium-kudurri-uṣur šar Babili rubâ naʾdam migir Marduk iššakku ṣīri narām Nabium muštālam āhiz nēmeqi ša alakti ilūtišunu išteneʾʾû pitluhu bēlūtsun šakkanakku lā āneha ša ana zinnāti Esagil u Ezida ūmišam tiṣmuruma damqāti Babili u Barsipa išteneʾʾû kayyānam emqa mutnennû zānin Esagil u Ezida aplu ašarēdu ša Nabium-apla-uṣur šar Babili anāku ištu ibnânni bēlu ilu bānûʾa Marduk ibšimu nabnītī ina ummu enūma aldāku abbanû anāku ašrāti ilī ašteneʾʾe alakti ilī erteneddi ša Marduk bēli rabî ili bānîya epšētūšu naklāti eliš attanaʾʾadu ša Nabium apilšu kīnim narām šarrūtiya alakti ilūtišu ṣīrti kīniš uštenēdu ina gimir libbiya kīnim arammu puluhti ilūtišunu pitluhāk bēlūtsun inum Marduk bēlu rabiʾu rēši šarrūtiya ullûma bēlūti kiššat nišī iqīpannim Nabium pāqid kiššat šamê u erṣetim ana šutēšur nišī haṭṭi išarti ušatmih qātuʾa yâti šâšunu bâlāk ašteneʾʾa ilūtsun ana zikir šumišunu kabtu pitluhāk ilu u ištar ana Marduk bēliya utnēn supêšu aṣbatma amāt libbī išteʾʾû šâšu aqbiš ullânuku bēlu mīnâ bāšima ana šarru ša tarammuma tanambû zikiršu ša elika ṭābu tušteššer šumšu harrāna išartu tapaqqidsu anāku rubû māgiraka binûti qātīka attā tabannânnima šarrūti kiššat nišī taqīpanni kīma dumqūka bēlu ša tušeppiru gimiršun bēlūtka ṣīrti šuriʾimamma puluhti ilūtika šubšâ ina libbiya šurkamma ša elika ṭābu ša balāṭiya lū teppeš šū ašarēdu kabtu igigal ilī rubû Marduk unnēnnīya išmema imhuru supûʾa ušṭibbamma bēlūtsu ṣīrti puluhti ilūtišu ušaškin ina libbiya ana šadāda serdêšu ušadkânni libba pitluhāk bēlūtsu ina tukultišu ṣīrti mātāti rūqāti šadîm nesûti ištu tiāmti elīti adi tiāmti šaplīti urhum ašṭūtim padānim pehūti ašar kibsī šuprusu šēpi lā ibaššû harrānam namrāṣa uruh ṣumāmi ereteddêma lā māgiri anār akmi zaʾiri mātu uštēširma nišim uštammih ragga u ṣēnum ina nišī ušessi kaspu hurāṣu nisiq abni šūqurūti erâ musukkannu erēnu mimma šumšu šūquru hegallu ruššâ bišitti šadîm hiṣbi tâmātim ipti kabitti igisâ šummuhu ana āliya Babili ana mahrišu ušērimma ina Esagil ēkal bēlūtišu aštakkan zinnāti Eumuša papāha Enlil ilī Marduk ušanbiṭ šaššāniš šallaruššu hurāṣu ruššâ kīma gaṣṣi u iṭṭû uqnî u gišnugalli išid bīti ušalbiš Kahilisu bāb kuzbu u bāb Ezida Esagil ušēpiš namrīri šamši Dukukinamtartarede ša ubšukkinnakka parak šīmāti ša ina zagmukku rēš šatti UD.8.KAM UD.11.KAM Lugaldimmerankia bēl ilī irammû qerebšu ilī šūt šamê erṣetim palhiš utaqqûšu kamsū izzazū mahruššu šīmāt ūm dāriʾūtim šīmāt balāṭiya išimmū ina qerbi parakku šū parak šarrūti parak Ellilūti ša igigal ilī rubû Marduk ša šar mahri ina kaspi iptiqu pitiqšu hurāṣu namri tiqnī melammi ušalbiššu unūti bīt Esagil hurāṣu ruššâ Maumuša ṣāriri u abni uzaʾʾin kakkabiš šamāmī ešrēti Babili ušēpiš aznun ša Etemenanki ina agurri uqnî elleti ullâ rēšāša ana epēšu Esagil našânni libbī qaqadâ pituqqāk rēšâti erēnīya ša ištu Labnanim qišti elletim ublam ana ṣulūlu Eumuša papāha Ellilūtišu ašteʾʾema ītam libbam erēnī dannūtim ana ṣulūlu Eumuša hurāṣu namri ušalbiš šīpī šaplānu erēni ṣulūlu hurāṣu u nisiq abni uzaʾʾin ana epēšu Esagil uddakam usallâ šar ilī bēl bēlī Barsipa āli nārmišu ussimma Ezida bītu kīnim ina qerbišu ušēpiš ina kaspi hurāṣi nisiqti abni erâ musukkanni erēni ušaklil šipiršu erēn ṣulūlu papāhāti Nabium hurāṣu ušalbiš erēn ṣulūlu Kaumuša ušalbiš kaspu namri rīmu dalāti bāb papāha sippē šigarī tallu hittu giškanakki ṣāririʾumma erēn ṣulūlu dalbānātišu kaspu uzaʾʾin tallakti papāha u mālak bīti agur ešmarê dû parakkī qerbišu pitiq kaspa rīmī dalāt bābāti ina zahalê namriš ubannim bītu asmiš udammiqma ana tabrâti lulê ušmallâm ešrēti Barsipa ušēpiš aznun ša Eurmeiminanki ina agurri uqnî elleti ullâ rēšāša Maiddahedu rukūbu rubûtišu elep mašdaha zagmukku isinni Šuanna karêšu zārati qerbišu ušalibiššu tīri šašši u abni Esiskur akīti ṣīrti ša Enlil ilī Marduk šikin hidâti u rīšāti ša Igigi u Anunnaki ina kamâti Babili ina kupri u agurri šadâniš erte Emah bīt Ninhursagga libba Babili ana Ninmah ummi bānītiya ina Babili ēpuš ana Nabium sukkalli ṣīri ša iddinam haṭṭi išarti ana paqāda kal dadmī Eniggidrukalamasuma bīssu ina Babili ina kupri u agurri eptiq pitiqšu ana Sin mudammiq idātiya Egišnugal bīssu ina Babil ēpuš ana Šamaš dayyānim ṣīri šākin šīr dumqi ina têrtiya Edikukalama bīssu ina Babili ina kupri u agurri šaqîš ēpuš ana Adad mušaškin hegalli ina mātiya Enamhe bīssu ina Babili abnim ana Gula ēṭirat gāmilat napištiya Esabad Ehursagsikila bītātiša ina Babili ina kupri u agurri asmiš abnim ana Belet-Eanna bēlti rāʾimtiya Ekitušgarza bīssa ina tubqāt dūr Babili šaqîš ēpuš ana Mar-biti mušabbir kakku nakirīya bīssu in Barsipa ēpuš ana Gula bēlti muṭibbat šīriya Egula Etila Ezibatila 3 ešrētiša ina Barsipa ēpuš ana Adad mušaznin zunnī nuhšu ina mātiya bīssu ina Barsipa asmiš abnim ana Sin nāš ṣaddu damiqtiya Edimana bīssu ina igār limīti Ezida namriš ēpuš Imgur-Enlil u Nemetti-Enlil dūru rabûti ša Babili ša Nabium-apla-uṣur šar Babili abī bānûʾa īpušuma lā ušaklilu šipiršun hirītsu ihrûma 2 kāri dannūti in kupri u agurri ikṣuru kibiršu kāri Arahti īpušuma makât agurri abarti Puratti urakkisuma lā ušaklilu sittāti ištu Dukukinamtartarede parak šīmāti adi Ay-ibur-šabum sulê Babili mehrat Kasikil in libitti turminabandî mašdaha bēli rabî Marduk ubannâ tallakti yâti apilšu rēštâ narām libbišu Imgur-Enlil u Nemetti-Enlil dūru rabûti ša Babili ušaklil itât kār hirītišu 2 kāri dannūti in kupur u agurri abnima itti kār abī ikṣuru esniqma ālu ana kīdānim ušalmi kār agurri eberti ereb šamši dūr Babili ušashir Ay-ibur-šabum sulê Babili ana mašdaha bēli rabî Marduk tamlâ zaqru umallima ina libitti turminabandî u libitti aban šitiq šadî Ay-ibur-šabu ištu Kasikilla adi Ištar-sakipat-tebiša ana mašdaha ilūtišu udammiqma itti ša abī īpušu esniqma ubannâ tallakti Ištar-sakipat-tebiša ša Imgur-Enlil u Nemetti-Enlil abullāti kilattān ina tamlê sulê Babili ištappilā nērebašin abullāti šināti adkema meherat mê išidsin ina kupri u agurri ušaršidma ina agurri uqnî elletim ša rīmī u mušhušši banû qerbušša nakliš ušēpiš erēnī dannūti ana ṣulūlišina ušatriṣ dalāt erēni tahlupti siparri askuppu u nukuššê pitiq erî ēma bābātiša ertetti rīmī erî ekdūtim u mušhušši šēuzūti ina sippēšina ušziz abullāti šināti ana tabrâti kiššat nišī lulê ušmallâm qan tāhāzi ana Imgur-Enlil dūr Babili lā ṭahê ša manāma šar mahri lā īpušu 4 līm ammat qaqqari itâti Babili nesîš lā ṭahê dūru dannum eberti ṣīt šamši Babili ušashir hirīssu ahrema kibiršu ina kupri u agurri akṣurma dūru dannum ina kišādišu šadâniš abnim abullātišu šadlāti urakkisma dalāti erēni tahlupti siparri ertettišināti aššum ayyābi lā bābil pāni itê Babili lā sanāqa mê rabiʾūtim kīma gipiš tiāmāti mātu ušalmima ebēršun kīma ebēr tiāmti gallâti yarri marti butuqti qerbašun lā šubšî šipik eperi aštappakšunūtima kāri agurri uštashiršunūtim maṣṣarti nakliš udanninma ālu Babili ana niṣirti aškun Ṭabi-supuršu dūr Barsipa eššiš ēpuš hirītsu ahrema ina kupri u agurri akṣur kibirša Nabium-kudurri-uṣur šar Babili ša Marduk bēlu rabiʾu ana damqāti ālišu Babili ibbûšu anākuma Esagil u Ezida kīma šarūrū šamšu ušēpi ešrēti ilī rabûti ūmiš unammir pānāma ultu ūm ullûti adi palê Nabium-apla-uṣur šar Babili abī ālidiya šarrāni mādūti ālik mahriya ša ilū ana šarrūtim izkurū zikiršun ina ālāni nīš īnīšunu ašar ištâmū ēkallāti īteppušū irmû šubatsun būšāšunum ina qerbi unakkimū uqarrinū makkūršun ina isinni zagmukku tabê Enlil ilī Marduk īrubu ana qerbi Šuanna ištu ibnânni Marduk ana šarrūti Nabium apilšu kīnim ipqidu baʾūlātušu kīma napšāti aqarti arammu banâ lānšun eli Babili u Barsipa ul ušāpâ ālu ina Babili āli nīš īnīya ša aramma ēkallu bīt tabrâti nišī markasa māti kummu ellam atmani šarrūti ina erṣeti Ka-dingirra ša qereb Babili ištu Imgur-Enlil adi Libil-hegalla palga ṣīt šamši ištu kišād Puratti adi Ay-ibur-šabu ša Nabium-apla-uṣur šar Babili aba bānûʾa ina libitti ibšimuma irmû qerebša ina mê mīlum išidsa īnišma ina tamlê sulê Babili ša ēkalli šâtim ištappilā bābātiša igārūša bišitti libitti adkema temmēnša aptema šupul mê akšud meherat mê išidsa ušaršidma ina kupri u agurri uzaqqirša huršāniš erēnī dannūti ana ṣulūlišu ušatriṣ dalāt erēni tahlupti siparri askuppi u nukuššê pitiq erî ēma bābātišu ertetti kaspu hurāṣu nisiq abni mimma šumšu šūquru šundulu būšâ makkūru simat tanadātum uqarrin qerebšu qurdu tašrihtum niṣirti šarrūti unakkim libbuššu aššum nēmedu šarrūtiya ina āli šanîmma lā irammu libba ina kal dadmī ul abnâ atmanu bēlūti makkūru simat šarrūti ul aštakkan qerbi mātitān ina Babili kummu mūšabiya ana simat šarrūtiya lā šumṣâ aššum puluhti Marduk bēliya bāšû libbuʾa ina Babili āl niṣirtišu ana šundulam šubat šarrūtiya sūqšu lā ēnim parakkašu lā unīš palgašu lā eskir kummu rapšiš ašteʾʾema aššum qan tāhāzi ana Imgur-Enlil dūr Babili lā ṭahê 4 mē 90 ammat qaqqari itât Nemetti-Enlil šalhê Babili ana kīdānim 2 kārī dannūtim ina kupri u agurri dūru šadâniš ēpušma ina bērišun pitiq agurri eptiqma ina rēšīšu kummu rabâ ana šubat šarrūtiya ina kupri u agurri šaqîš ēpušma itti ēkal abi uraddima in arhi šalmu ina ūmi šemê išidsa ina irat kigallu ušaršidma rēšīša uzaqqir huršāniš ina 15 ūm šipirša ušaklilma ušāpâ šubat bēlūti erēnī dannūti ṣīti šadî elûti ašūhū paglūti u šurmēnī nisqī bērūtim ana ṣulūliša ušatriṣ dalāt musukkanni erēnim šurmēni ušâ u šinni pīri ihiz kaspa hurāṣu u tahlupti siparri askuppu u nukuššê pitiq erî ēma bābātiša ertettema kilīlī uqnî rēšāša ušalmi dūru dannum ina kupri u agurri šadâniš ušashiršu itât dūr agurri dūru rabâ ina abnī dannūtim šitiq šadê rabûti ēpušma kīma šadîm ullâ rēšāša bītu šâti ana tabrâti ušēpišma ana dagālu kiššat nišī lulê ušmallâm bālti uzzu puluhti melamme šarrūti itâtišu sahrāma raggu lā išara ul ibāʾ qerebšu ša lemnu lā bābil pāni itâti dūr Babili qan tāhāzišu ušassima ālu Babili udannin huršāniš ana Marduk bēliya utnēnma qātī ašši Marduk bēlu igigal ilī rubû muštarha attā tabnânnima šarrūti kiššat nišī taqīpanni kīma napšāti aqarti arammu elâ lānka eli ālika Babili ina kalâ dadmī ul ušāpâ ālu kīma ša aramma puluhti ilūtika ašteneʾʾû bēlūtka mugur nīš qātīya šimâ supûʾa anāku lū šar zāninum muṭīb libbika lū šakkanakku itpēšu zānina kalâ māhāzīka qibītukka rēmēnû Marduk bīt ēpušu gadu ullu libūrma lalâša lušbim ina qerbiša šībūti lukšud lušbâ littūti ša šarrāni kibrāti ša kalâ tenēšēti bilatsunu kabitti lumhur qerbušša ištu išid šamê adi elât šamê ēma Šamaš āṣû ai īši nakiri mugalliti ai arši līpūʾa ina qerbiša ana dāriʾāti ṣalmāt qaqqada libēlū
