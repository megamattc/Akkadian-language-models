ribo/babylon7/Q005567
Nabium-kudurri-uṣur šar Babilam rubâm naʾdam migir Marduk iššakku ṣīri narām Nabium šakkanakku lā āneha zānin Esagil u Ezida ša ana Nabium u Marduk bēlīšu kitnušuma ippušu rēšūssun naʾdam muštēmiqu itûti kūn libbi ilī rabûti aplu ašarēdu ša Nabium-apla-uṣur šar Babilam anāku inum Marduk bēlu rabiʾu kīniš ibbânnima mātu šutēšuru nišim rēʾâm zanān māhāzī uddušu ešrētim rabîš umaʾʾeranni anāku ana Marduk bēliya palhiš utaqqû Babilam māhāzašu ṣīri ālu tanadātušu Imgur-Enlil Nemetti-Enlil dūrānišu rabûti ušaklil ina sippi bābātišu rīmī erî ekdūtim u mušhuššī šēzuzūtim ušziz ša šar mahri lā īpušu kāri hirītišu ina kupri u agurri adi šinīšu abam ālidu ālu ušalʾâm yâti kāri dannum adi šelāšīšu ištēn itî šanî ina kupri u agurri abnima itti kāri abam ikṣuru esenniqma išissu ina irat kigallim ušaršidma rēšīšu šadâniš uzaqqir kāri agurri eberti ereb šamši dūru Babilam ušalʾâm kāri Arahtim ina kupri u agurri abam ālidu ikṣurma makât agurri abarti Puratti urakkisma lā ušaklil sittātim yâti apilšu rēštâm narām libbišu kāri Arahtim ina kupri u agurri abnima itti kāri abam ikṣurru udannin ina Esagil kiṣṣi rašbam ēkalli šamê u erṣetim šubat tašīlātim Eumuša papāha Enlil ilī Marduk Kahilisu šubat Zarpanitum Ezida šubat Lugaldimmerankia hurāṣi namru ušalbišma unammir kīma ūm Etemenanki ziqqurrat Babilam eššeš ēpuš Ezida bīt kīnim narām Nabium ina Barsipa eššeš abnima ina hurāṣi u nisiqtim abnī kīma šiṭerti šamāmī ubannim erēnim dannūtim hurāṣi ušalbišma ana ṣulūl Emahtila papāha Nabium pānim šelāltišunu ušatriṣ Emah bīt Ninhursagga libba Babili Eniggidrukalamasuma bīt Nabium ša harê Enamhe bīt Adad libba Kumari Ekitušgarza bīt Belet-Eanna ša tubqāt dūru ina Babilam eššeš abnima ullâ rēšāšin ša manāma šar mahrim lā īpušu 4 līm ammat qaqqaram itât āli nesîš lā ṭahê dūru dannum eberti ṣīt šamši Babilam ušashir hirīssu ahrema šupul mê akšud kibiršu ina kupri u agurri abnima itti kāri abam ikṣuru esenniqma dūru dannum ina kupri u agurri ina kišādišu šadâniš abnim Ṭabi-supuršu dūru Barsipa eššiš ēpuš kāri hirītišu ina kupri u agurri ālu ana kīdānim ušashir ana Mar-biti bēlu mušabbir kakku nakirīya bīssu ina Barsipa eššeš ēpuš Ebabbara bīt Šamaš ša Sippar Edurgina bīt Bel-ṣarbi ša Baṣ E-ibbi-Anum bīt Uraš ša Dilbat Eanna bīt Ištar ša Uruk Ebabbara bīt Šamaš ša Larsa Ekišnugal bīt Sin ša Uri ešrētim ilī rabûti eššiš ēpušma ušaklil šipiršin zinnāt Esagil Ezida tēdišti Babilam Barsipa ša eli ša mahrim ušātiquma aškunim ana rēšētim kalâ epšētiya šūqurātim zanān ešrētim ilī rabûti ša eli šarrāni abbēya ušaṭṭirū ina narî ašṭurma ukīn ahrâtaš kalâ epšētiya ša ina narî ašṭuru mūdâm lītammarma tanitti ilī lihtassas epēšu māhāzā ilī u ištarāti ša bēlu rabiʾu Marduk yâti umarrannima ušadkânni libbam palhiš lā abaṭṭilšu ušallam šipiršu inūmīšu ana Lugal-Marada bēliya bīssu ša qereb Marda ša ištu ūm rēqūtim temmēnšu labīrim lā īmuru šar mahrâm temmēnšu labīri ahīṭ abrema eli temmēna ša Naram-Sin šar abam labīri ukīn uššūšu šiṭer šumiya abnima ukīn qerbuššu Lugal-Marada bēlu kullat qardam lipit qātīya ana damiqtim hadîš naplisma balāṭam ūm rēqūtim šebê littūtim kūn kussî u labāram palê ana širiktim šurkam šigiš lā māgiri šubbir kakkīšun hulliq naphar mātu ayyābi supun kullatsun kakkīka ezzūtim ša lā igammilū nakiri lū tēbû lū zaqtu ana nāri ayyābiya lillikū idāya ina mahar Marduk šar šamê u erṣetim epšētiya šumgir qibi dumqūʾa
