cmawro/cmawr3/Q007437
šumma amēlu lū ruʾtu lubāṭi rupuštu lū sāḫu ittanaddi pûšu u lišānšu ruʾātūšu itaddâ amēlu šū NÍG.KÌD.KÌD.DA nakmūti ša puzru šūkul NÍG.KÌD.KÌD.DA šuāti pašārim-ma napištīšu eṭēri itti ili zenî sullumi DÙ.DÙ.BI ištēn qa nuḫurtu ištēn qa ḫašû 1/2 qa kasû ištēn qa nīnû 1/3 qa šumuttu ištēn qa tīyati 1/3 qa ṣaṣumtu 15 uṭṭat ṭābat amanni 20 uṭṭat imḫur-līm 20 uṭṭat imḫur-ešrā 20 uṭṭat tarmuš ištēn šiqil zēr bīni ištēn šiqil maštakal ištēn šiqil zēr maštakal ištēn šiqil atāʾišu ištēn šiqil kurkanâ ištēn šiqil burāšu 17 šammū latkūtu ša ušburrudê ša ana qāti šūṣû lū ina šikari lū ina karāni lū ina šizbi lū ina mê tašaqqīšu lū tābīla ana pîšu tattanaddi amēlu šū kišpī ruḫê rusê upšāšê zikurudê ul iṭeḫḫûšu amēlu šū nipšu x x pûšu u lišānšu ušteššerā murṣu x x x ḫašâšu emmētu ikaṣṣâ šār pîšu eli ili u šarri ṭāb ilu šarru zenû ittīšu isallimū kī pî lēʾi gabari Bābili šaṭir
