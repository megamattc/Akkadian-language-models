ribo/babylon7/Q005374
Nabium-apla-uṣur šarru dannum šar Babili šar Mat-Šumerim u Akkadi mukīn išdī māti rubâm naʾdam tiriṣ qāt Nabium u Marduk migir Šaššu narām Aya qarrād qarrādē ša Erra rašubbu ušakšidušu nizamassu ašrim šahṭam mušteʾʾêm sakkêm ša ilī rabûti šarru ša epšētušu eli šarrāni abbēšu šūtuqā anāku enūma Šaššu bēlu rabiʾu idāya illikuma Subarum anāru u māt zāʾeriya uterru ana tīli u karmu inūmīšu ana bēlet Sippar rubātim ṣīrtim bēltiya Eedinna bīt tapšuhtišu eššiš ēpušma kīma ūmim unammir ana šatti bēlet Sippar bēltim šurbūtim ēma bītu šuāti uštaklaluma tarammīm qerebša yâši Nabium-apla-uṣur šarri zāninki kīma libnāt Sippar u Babili kunnam ana ṣiātim šarrūtim šulbirīm ana ūmim rēqūtim
