ribo/babylon6/Q006305
ana {d}iš-tar bēlet mātāti šur-bu-ti ilī qaritti Nineanna āšibti Uruk ša kullat parṣī hammat e₂-an-na ša Šulgi šar mah-ri ušēpišuma illiku labāriš u bīt Ningizzida ša Anam šar pāni ušēpišu qerebšu bītu šuāti igārūšu iqūpūma uptaṭṭirū riksūšu samītsu ihharmimuma itūru uppuššu ina libbi šarrāni ālik mahri lā ibbalkitu epēš šiprišu inūšu bēlu rabû Marduk itti KUR-URI{KI} kimiltuš isbusma MU.x+1.KAM₂-ma nakri lemnu {LU₂}su-bar-u₂ ina KUR-URI{KI} ippuš bēlūtu adi ūmē imlû ikšuda adanna bēlu rabû Marduk ana KUR-URI{KI} ša ikmilu iršû sa-li-ma ippalisma Marduk-apla-iddina šar Babili rubû pālihšu tiriṣ qātišu apil kīnu rēštû ša Eriba-Marduk šar Babili mukīn išid māti ana rēʾût KUR-šu-me-rim u URI{KI} šumšu kīniš ittabi šar ilī Asari iqbi ina ṣīt pîšu annûmma lū rēʾû mupahhir saphāti ina emūq bēli rabî Marduk u qarrād ilī {d}ut-u₁₈-lu dabdê ummānī Subartu rapaštim imhaṣma ušabbir kakkīšun sukuptašunu iškunma ina qaqqar KUR-URI{KI} ušaprisa kibsīšun ina uzna ṣīrti ša Ea mummu bān kalâ iqīšušu ha-si-sa palkâ ušatlimuš Ninšiku ana šullum parṣī aš₂-ru kidudê uddušu māhāzī u ešrēt gipārī ilī rabûti ša KUR-URI{KI} u₂-zu-un-šu₂ ibšima ašrāt e₂-an-na šubat {d}iš-tar bēlet mātāti bēltišu išteʾʾema igār e₂-an-na kīdāni ša kisalli šaplî u bīt {d}nin-giz-zi-da ša qerbēni šūpûšu iduššu sa-mit-su issuhma unammir temmēnšu uššīšu ina tēmēqī ikribī u labān appi iddima kīma kinnê ukīnma ina libnāti ellēti rēšīšu ullima unammera kīma ūmi eli ša pāni ušātirma unakkila binâti ana šatti šipir šuāti {d}iš-tar bēlet mātāti hadîš ina naplusiša ana {d}AMAR.UTU-IBILA-SUM.NA šar Babili lišruk balāṭ šattašu liṣṣibma lišbâ littūtu ina qibītišu ṣīrti ša lā nakāri kullat nakirīšu ana šēpīšu lišaknišma x šarrāni nakirīšu nuhuš kibrāt arbaʾi hiṣib šadî u tâmtim bilassunu kabitta lišdudū ana qereb Šuanna qīšatsunu limhurma ana e₂-sag-il₂ lišērib mahar bēl bēlī palâšu ina Babili likūn ana ṣâti mušarê šarri ālik mahriya ēpiš bīti šuāti a-mur-ma mušarêšu lā unakkirma itti mušarêya ukīn mannu ar₂-ku-u₂ lū šarru lū mār šarri lū qīpu lū šaknu lū {LU₂}ša₂-tam lū hazannu ša bēlu rabû Marduk šumšu inambûma ana epēš e₂-an-na uzunšu išakkanu mušarû šuātu li-mu-ur-ma itti mušarêšu lukīn ahrâtaš
