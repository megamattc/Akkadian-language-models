cmawro/maqlu/Q002710
ÉN Enlil qaqqadī pānūʾa ūmu Uraš ilu gitmālu lamassat pānīya kišādī ullu ša Gula idāya gamlu ša Sîn Amurri ubānātūʾa bīnu eṣemti ilūti lā ušasnaqā ruḫê ana zumrīya Lugaledinna Latarak irtī kinṣāya Muḫra šēpāya ša ittanallakā kalīšina laḫrī attamannu ilu lemnu ša kaššāpu u kaššāptu išpurūniššu ana dâkīya lū ērēta lā tallaka lū ṣallāta lā tetebbâ amâtūka lū hašḫūru ina maḫar ili u šarri linūšā ultēšib ina bābīya Lugalirra ilu dannu sukkal ilī Papsukkal maḫṣā lēta ša kaššāpīya u kaššāptīya terrā amāssa ana pîša TU₆ ÉN  ÉN ēpištī qumqummatu kaššāptī kuttimmatu ēpištī eššebūtu ummi ēpištīya naršindatu ammēni tubbalī napištī ana malkī anāku ana puššur kišpīki tullal našâku kukru ša šadî liḫteppe rikiski u kišpīki utār ana šāri TU₆ ÉN ÉN kukrum-ma kukru kukru mārī šadânī ellūti quddušūti ṣeḫrūtu terḫī ša enēti ṣeḫrētu terinnātu ša qašdāti alkānim-ma ša kaššāpīya u kaššāptīya dannu ḫepâ rikissa terrā kišpīša ana meḫê amâtīša ana šāri linnešpū kišpīša kīma pê liṣallimūši kīma dikmenni kīma sīri igāri lišḫuḫū kišpūša ša kaššāptīya lippaṭir kiṣir libbīša  ÉN kukrum-ma kukru kukru mārī šadânī ellūti quddušūti ṣeḫrūtu terḫī ša enēti ṣeḫrētu terinnātu ša qašdāti alkānim-ma ša kaššāpīya u kaššāptīya dannu ḫepâ rikissa u mimma mala tēpušā nutēr ana šāri  ÉN ē kaššāptīya elēnītīya abu lā taškunī tuquntu ammēni ina bītīki iqattur qutru ašapparakkim-ma šammi pišerti asappaḫ kišpīki utār amâtīki ana pîki  ÉN lām Ningirsu ina māti ilsû alāla lām eṭlu īlû ana nakās bīni attimannu kaššāptu ša ana annanna mār annanna tukappatī abnī tašteneʾʾê lemutta aziqqakkim-ma kīma iltāni amurri usappaḫ urpataki uḫallaq ūmki u mimma mala tēpušī utār ana šāri  ÉN undu kaššāptu ukaššipanni raḫḫātu ureḫḫânni ēpištu išbušu eper šēpīya muštēpištu ilqû ṣillī ina igāri Nergal bēl ummānāti Ea bēl šīmāti Asalluḫi bēl āšipūti maḫṣā lēssa terrā amāssa ana pîša ēpištu u muštēpištu pûša lū lipû šaptāša lū lubārū naksūti kīma qaqqad silit kukri ana aḫāmiš lā iqarribū kišpūša ruḫûša rusûša upšāšûša lemnūti lā iṭeḫḫûni lā iqarribūni yâši TU₆ ÉN  ÉN attī ša tēpušī kalāma mimmû tēpušī yâši u šīmtīya kukru ša šadî liḫteppâ rikiski ša imnīki u šumēlīki šūtu litbal TU₆ ÉN  ÉN kibrītu elletu mārat šamê rabûti anāku Anu ibnânni-ma Enlil Ninlil ušēridūni ana māti ēpištu ēkīam tēpušīnni rāḫītu ēkīam tureḫḫînni ana mala qaqqadīya šamû kašdū ana mala šēpīya erṣetu kašdat ina sissiktīya bītānīti nadât šipassu ša apkal ilī Marduk ÉN  ÉN kibrītu kibrītu kibrītu mārat Id kibrītu kallāt Id ša sebe u sebe kaššāpātūša ša sebe u sebe ayyābātūša ēpušāniššim-ma ul inneppuš ukaššipāniššim-ma ul ikkaššip mannu ša ana kibrīti ippuša kišpī kibrītu ša sebe u sebe īpušāni lipšur kibrītu ša sebe u sebe īpušāni x x lipšur-ma anāku lubluṭ TU₆ ÉN  ÉN kibrītu elletu atāʾišu šammu quddušu anāku ēpišūʾa apkallū ša apsî ēpišūtūʾa mārāt Ani ša šamê kī īpušāni ul ileʾʾâʾinni kī ēpušušināti alteʾʾīšināti ētellâ kīma nūnī ina mêya kīma šaḫî ina rušumdīya kīma maštakal ina ušalli kīma sassati ina aḫi atappi kīma zēr ušî ina aḫi tâmti ē ša Balīḫē ē ša Balīḫē narqâni ana qaqqari ša tunassisāni qimmatkunu yâši  ÉN Id qaqqadī kibrītu padattī šēpāya nāru ša mamma lā īdû qerebša anḫullû pīya ayabba tâmtu rapaštu rittāya kīma Id qaqqadī kīma kibrīti elleti qimmatī kīma anḫullî imḫur-līm šammū pišerte mešrêtūʾa ebbā ina x kibrīta uqaddiša Ea x Ištar x  ÉN Id ākul alti appašiš aḫḫalip ātapiri Id allabiš x Id akalī u mê apṭur Id daltu x sippa arkus Id x x Id paršikku x x x ÉN ē kaššāptīya elēnītīya īde ul īde x x x x ullânukki x x ina ilī ša šamê parakkī ša qaqqari x kibrītu mārat ilī rabûti paṭrū kišpūki ina ūm bubbuli pašrū ruḫêki  ÉN attī ṭābtu ša ina ašri elli ibbanû ana mākālê ilī rabûti išīmki Enlil ina balīki ul iššakkan naptan ina Ekur ina balīki ilu šarru kabtu u rubû ul iṣṣinū qutrinnu anāku annanna mār annanna ša kišpī ṣubbutūʾinni upšāšê leʾbūʾinni pušrī kišpīya ṭābtu pušširī ruḫêya upšāšê muḫrīnni-ma kīma ili bānîya lultammarki  ÉN ē kaššāptīya lū raḫḫātīya ša ana ištēn bēri ippuḫu išāta ana šina bērī ištappara mār-šiprīša anāku īdē-ma attakil takālu ina ūrīya maṣṣartu ina bābīya azzaqap kidinnu eršī altame ulinna ina rēš eršīya assaraq nuḫurta dannat nuḫurtum-ma unaḫḫara kal kišpīki  ÉN ē kaššāptīya lū raḫḫātīya ša ana ištēn bēri ippuḫa išāta ana šina bērī ištappara mār-šiprīša anāku īdē-ma attakal takāla ina ūrīya maṣṣartu ina bābīya azzaqap kidinnu ina rēš eršīya aštakan šinšeret šaʾerrī kurummat eṭemmi riḫīt Girra qāmîki u Nissaba šarratu mugaṣṣiṣat ubānātīki  ÉN ē kaššāptīya elēnītīya ša tattanallakī kal mātāti tattanablakkatī kal šadâni anāku īdē-ma attakil takālu ina ūrīya maṣṣartu ina bābīya azzaqap kidinnu ina imitti bābīya u šumēl bābīya ultezziz Lugalirra u Meslamtaʾea ilū ša maṣṣarte nāsiḫ libbi muštēmidū kalâti kaššāpta lidūkū-ma anāku lubluṭ  ÉN ē kaššāptīya elēnītīya ša tattanallakī kal mātāti tattanablakkatī kal šadâni anāku īdē-ma attakil takālu ina ūrīya maṣṣartu ina bābīya azzaqap kidinnu ina tarbaṣīya aštapak šadâ ellu ÉN rittī Manzât zuqaqīpi tuppi 6.KAM Maqlû kīma labirīšu šaṭir-ma bari
