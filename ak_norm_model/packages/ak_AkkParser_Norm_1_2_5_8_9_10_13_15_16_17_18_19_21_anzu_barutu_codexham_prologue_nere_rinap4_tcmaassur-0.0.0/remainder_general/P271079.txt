aemw/amarna/P271079
ana Haya pazite umma Rib-Addi ardika ana šēpētika amqut Amana ilu ša šarri bēlika tiddinū bāštaka ina pāni šarri bēlika amur attā amīlu emqu īde šarru u ina emqūtika ištaparka šarru ina rābiṣi ana mīni qālāta u lā tiqbû ana šarri u yuwašširuna ṣābī piṭṭāti u tilteqûna Ṣumura mīnu ʿAbdi-Aširta ardu kalbu u yilqû māt šarri ana šâšu mīnu tillatšu u dannat ina habiri dannat tillatšu u ušširūnani 50 tāpal sisî u 2 meʾat ṣābī šēpēti u izzizza ina Šigata ina pānišu adi aṣi ṣābī piṭṭāti ul yupahhira kali habirī u yilqâ Šigata u Ambi u yiṣbat šadâ ša yipparsa u mīna īpušuna u yānu ašar irrubu ana muhhišu
