ribo/babylon6/Q003799
ana Marduk šar kiššat Igigi u Anunnaki bāni šamê u erṣetim mukīn gišhurrū āšib e₂-sag-il₂ bēl Babili bēli rabî bēliya anāku Aššur-bani-apli šarru rabû šarru dannu šar kiššati šar KUR-aš-šur šar kibrāt erbetti mār Aššur-ahu-iddina šarru rabû šarru dannu šar kiššati šar KUR-aš-šur šakkanak Babili šar KUR-EME.GI₇ u URI{KI} mušēšib Babili ēpiš e₂-sag-il₂ muddiš ešrēti kullat māhāzī ša ina qerbišina ištakkanu simāti u sattukkīšina baṭlūtu u₂-ki-nu parṣī kidudê kīma labīrimma uterru ašruššun mār mār Sin-ahhe-eriba šarru rabû šarru dannu šar kiššati šar KUR-aš-šur anākuma ina palêya bēlu rabû Marduk ina rīšāti ana Babili īrumma ina e₂-sag-il₂ ša dārâti šubatsu irme sattukkī e₂-sag-il₂ u ilī Babili ukīn kidinnūtu Babili akṣur aššu dannu ana enši lā habāli Šamaš-šuma-ukin ahi talīme ana šarrūtu Babili apqid u ina kaspi hurāṣi nisiqti abnī e₂-sag-il₂ aznunma kīma šiṭir burūmû unammir e₂-umuš-a ina ūmešuma im-gur-{d}en-lil₂ dūr Babili ne₂-met-{d}en-lil₂ šalhûšu ša labāriš illikuma iqūpu innabtu aššu maṣṣarti e₂-sag-il₂ u ešrēti Babili dunnunu ina emūq ummānātiya surriš ne₂-met-{d}en-lil₂ šalhûšu ina šipir Kulla eššiš ušēpišma abullātišu urakkis dalāti ušēpišma urattâ ina KA₂.MEŠ-šu₂ rubû arkû ša ina palêšu šipir šuāti innahu ummâni enqūtu šitʾal im-gur-{d}en-lil₂ dūru ne₂-met-{d}en-lil₂ šalhû kīma simātišunu la-bi-ra-a-ti epuš mušarûya a-mur-ma šamnu pušuš nīqa iqi itti mušarêka šukun ikribīka Marduk išemme ša šumī šaṭru u šum talīmiya ina šipir nikilti iʾabbat mušarûya itti mušarêšu lā išakkanu Marduk šar gimri aggiš likkilmešuma šumšu zēršu ina mātāti lihalliq
