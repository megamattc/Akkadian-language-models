ribo/babylon7/Q005426
šubat ṭūb libbišu ramû qerebšu eli āli u bīti šâšu libbuš īzuzma Umman-manda ušatbâmma bītu šuātim ubbitma ušālikšu karmūtu ina palêya kīnim Sin bēlu rabû ina narām šarrūtiya ana āli u bīti šâšu islimu iršû tayyāri ina rēš šarrūtiya dārīti ušabrûʾinni šutti x Umman-manda sahiršumma puggulū emūqāšu Mardukma ītamâ ittiya Umman-mandu ša taqbû šâšu mātišu u šarrānu ālik idišu ul ibašši ina šalulti šatti ina kašādu ušatbûniššumma Kuraš šar Anzan arassu ṣahri ina ummānīšu īṣūtu Umman-mandu rapšāti usappih Ištumegu šar Umman-mandu iṣbatma kamûtsu ana mātišu ilqe amāt Bel rabû Marduk u Sin nannāri šamê u erṣetim ša qibītsunu lā innennû ana qibītišunu ṣīrti aplah akkud naqutti aršêma dulluhū pānūya lā ēgi lā ašēt aha lā addu ušatbâmma ummānīya rapšāti ultu Hazzati pāṭ Miṣir tâmtim elīti abartu Purattu adi tâmtim šaplīti šarrāni rubê šakkanakkī u ummānīya rapšāti ša Sin Šamaš u Ištar bēlēya yâti iqīpūnu ana epēšu Ehulhul bīt Sin bēliya ālik idiya ša qereb Harranu ša Aššur-ban-apli šar Mat-Aššur mār Aššur-ahu-iddina šar Mat-Aššur rubû ālik mahriya īpušu ina arhi šalmu ina ūmu šemî ša ina bīri uʾaddûni Šamaš u Adad ina nēmequ Ea u Asalluhi ina kakugallūtu ina šipri Kulla bēl uššū u libnāti ina kaspi hurāṣi aban nisiqti šūqurūtu hibišti qišti riqqī erēnī ina hidâti u rīšāti eli temmenna ša Aššur-bani-apli šar Mat-Aššur ša temmenna Šulamanu-ašared mār Aššur-naṣir-apli īmuru uššūšu addima ukīn libnātsu ina šikari karāni šamni dišpi šallaršu amhaṣma ablul tarahhuš eli ša šarrāni abbēya epšētišu udanninma unakkilu šipiršu ēkurri šuātim ultu temmennišu adi gabadibbīšu eššiš abnima ušaklil šipiršu gušūrī erēnī ṣīrūtu tarbīt Hamanu ušatriṣ ṣēruššu dalāt erēnī ša irīssina ṭābi urattâ ina bābātišu kaspu u hurāṣu igārātišu ušalbišma ušanbiṭ šaššāniš rīmu zahalê ebbi munakkip gārîya kadriš ušziz ina atmanišu 2 lahmu ešmarû sāpin ayyābīya ina bāb ṣīt Šamši imna u šumēla ušaršid qāt Sin Ningal Nusku u Sadarnunna bēlēya ultu Šuanna āl šarrūtiya aṣbatma ina hidâti u rīšāti šubat ṭūb libbi qerbašu ušēšib nīq tašrihti ebbi maharšunu aqqima ušamhir kadrâya Ehulhul rēšti umallima Harranu ana pāṭ gimrišu kīma ṣēt arhi unammir šarūrušu Sin šar ilī ša šamê u erṣetim ša ullânuššu ālu u mātu lā innamdû lā iturrū ašruššu damqāti āli u bīti šâšu x ilū āšibūtu ša šamê u erṣetim liktarrabū bīt Sin abi bānîšun yâti Nabium-naʾid šar Babili mušaklil bīti šuātim Sin šar ilī ša šamê u erṣetim ina nīš īnīšu damqāti hadîš lippalsannima arhišamma ina niphi u rība lidammiq ittātuʾa ūmēya lišārik šanātiya lišandil likīn palûʾa nakrūtiya likšud zāmânīya lišamqit lispun gārîya Ningal ummi ilī rabûti ina mahar Sin nārmišu liqbâ banītī Šamaš u Ištar ṣīt libbišu namra ana Sin abi bānîšun liqbû damiqtī Nusku sukkallum ṣīri supêya lišmema liṣbat abbūtu musarû šiṭir šum ša Aššur-ban-apli šar Mat-Aššur āmurma lā unakkir šamni apšuš nīqu aqqi itti musarêya aškunma utēr ašruššu ana Šamaš dayyānu ša šamê u erṣetim Ebabbarra bīssu ša qereb Sippar ša Nabium-kudurri-uṣur šar mahri īpušuma temmēnšu labīri ubaʾʾûma lā īmuru bītu šuātim īpušma ina 45 šanāti ša bīti šuātim iqūpū igārūšu akkud ašhut naqutti aršêma dulluhū pānūya adi Šamaš ultu qerbišu ušēṣû ušēšibu ina bīti šanîmma bītu šuātim adkema temmēnšu labīri ubaʾʾima 18 ammati qaqqari ušappilma temmenna Naram-Sin mār Šarru-ukin ša 3 līm 2 mē šanāti manāma šarru ālik mahriya lā īmuru Šamaš bēlu rabû Ebabbarra bītu šubat ṭūb libbišu ukallimanni yâši ina Tašriti ina arhi šalmu ina ūmi šemê ša ina bīri uʾaddûni Šamaš u Adad ina kaspi hurāṣi abnī nisiqti šūqurūtu hibišti qišti riqqī erēnī ina hidâti u rīšāti eli temmenna Naram-Sin mār Šarru-ukin ubān lā aṣê ubān lā erēbi ukīn libnātsu 5 līm erēnī dannūtu ana ṣulūlišu ušatriṣ x x x x erēnī ṣīrāti askuppu u nukuššê ina bābātišu uratti Ebabbarra adi Ekunankuga ziqqurratišu eššiš ēpušma ušaklil šipiršu qāt Šamaš bēliya aṣbatma ina hidâti u rīšāti šubat ṭūb libbi qerbašu ušēšib šiṭir šum ša Naram-Sin mār Šarru-ukin āmurma lā unakkir šamni apšuš nīqu aqqi itti musarêya aškunma utēr ašruššu Šamaš bēlu rabû ša šamê u erṣetim nūr ilī abbēšu ṣīt libbi ša Sin u Ningal ana Ebabbarra bīti narāmika ina erēbika parakkaka dārû ina ramêka yâti Nabium-naʾid šar Babili rubû zāninka muṭīb libbika ēpiš kummika ṣīri epšētuya damqāti hadîš naplisma ūmišam ina niphu u rībi ina šamāmī u qaqqari dummiq ittātuʾa unnīnīya leqema mugur taṣlītī haṭṭi u šibirri kīnim ša tušatmihu qātūʾa lubēl ana dūr dāri ana Ištar Akade bēlet ilī x x x x x bēlet tāhāza mušallimat qibīt Enlil abišu sāpinat nakru muhalliqat raggu ālikat mahri ša ilī ša ina x x x x x x x x x x x x x x x x x x x x I LI x x x x x x x x x x x x x x x x x x x x x x x x temmēnšu labīri x x x x x x x x x x x x temmenna Naram-Sin x temmēnšu labīri dariʾa āmurma ubān lā aṣê ubān lā erēbi eli temmenna šâšu uš-x x x x x bītu šuātim eššiš e-x x x x x x x Ištar Akade bēltu rabīti bēlet tāhāzi mušallimat qibīti Enlil abišu sāpinat nakru muhalliqat raggu ālikat mahri ša ilī ušarmâ šubatsu sattukku u nindabê eli ša mahri ušāterma ukīn maharša attā Ištar Akade bēltu rabīti ana bīti šuātim hadîš ina erēbika epšētuya damqāti hadîš naplisīma arhišamma ina ṣīt šamši u ereb šamši ana Sin abi ālidika šuqribī damiqtī Anunitum bēlti ṣīrtum ūmišamma ina mahri Enlil x x x x x damiqtī mannu attā ša Sin u Šamaš ana šarrūtu inambûšuma ina palêšu bītu šuātim innahu eššiš ippušu musarû šiṭir šumiya līmurma lā unakkar šamni lipšuš nīqu liqqi itti musarê šiṭir šumišu liškunma lutēr ašruššu Ištar Akade u Anunitum supûšu lišmû limgurā qibītsu idāšu lillika ūmišamma ana Sin abi bānîšun damiqtašu liqbâ
