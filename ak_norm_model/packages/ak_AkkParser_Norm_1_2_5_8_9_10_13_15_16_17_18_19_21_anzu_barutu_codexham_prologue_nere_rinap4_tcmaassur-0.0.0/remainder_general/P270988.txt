aemw/amarna/P270988
ana Tutu bēliya abiya umma Aziri mārika ardikama ana šēpēt abiya amqut ana muhhi abiya lū šulmu  Tutu anumma attadin erišti šarri bēliya u mīnumma erištušu ša šarri bēliya lišpur u anāku anandin  šanītam amur attā ina ašrānu abiya u mīnummê erišti Tutu abiya šupur u anāku lū addin  amur attā abiya u bēliya u anāku māruka mātāt Amurri mātātuka u bītiya bītka u mīnumma erištuka šupram u anāku gabba erištika lū addin  u amur attā ana pāni šarri bēliya ašbāta aṣṣurri amīlū sarrūtu awāta zapurta ana muhhiya ana pāni šarri bēliya iqbûni u attā lā tuwaššaršunu  u amur attā ana pāni šarri bēliya kīma ayyâši x ašbāta x u awâte zapurta ana muhhiya lā tuwaššar  u anāku ardu ša šarri bēliya u ištu awâte šarri bēliya ū ištu awâte Tutu abiya lā apaṭṭar adi dāriš  u šumma šarru bēliya lā irammanni u izeʾʾiranni u anāku mīnam lū aqbi 
