ribo/babylon7/Q005569
Nabium-kudurri-uṣur šar mīšarim ašru šahtu ša palāh ilī mūdû rāʾim kitti u mīšarim mušteʾʾû balāṭam mušaškin ina pî nišim puluhti ilī rabûti muštēšir ešrēt ilī zānin Esagil u Ezida aplu kīnim ša Nabium-apla-uṣur šar Babili anāku inu Marduk bēli rabiʾu ana bēlūt mātu iššânnima ana zāninūti māhāzā u uddušu ešrēti šuma ṣīram ibbiʾu inūmīšu Ebabbara bīt Šamaš ša qereb Sippar ša ullânūʾa nawiʾu ēmû tīšāriš Šamaš bēli rabiʾu ana manāma šar mahrim lā imgurūma lā iqbiʾū epēšu yâši arassa emqu mutnennû pālih ilūtišu ana epēš bīti šuāti libbam tiṣmurma ūqâm Šašši ašši qātī usappâ Šašši ana epēš bīt Ebabbara utnēnšumma Šamaš bēli rabiʾu nīš qātīya imhurma išmâ supêya ana epēš bīti šuāti arkat Šamaš Adad u Marduk aprusma Šamaš Adad u Marduk ša epēš bīt Ebabbara annim kīnim ušaškinūm ina têrtiya ana Šamaš bēli dayyānu ṣīrum ša šamê u erṣetim qarrādu rabiʾu eṭlu kabtu bēli muštēšir purussê kitti bēli rabiʾu bēliya bīssu Ebabbara ša qereb Sippar ina hidâti u rīšātim lū ēpuš Šamaš bēli rabiʾu ana Ebabbara bītika namru hadîš ina erēbika lipit qātīya šūquru kīniš naplisma damqātuʾa liššakna šaptukka ina qibītika kitti lušbâ littūti balāṭam ana ūm rūqūti kūn kussî lū širiktumma līrikū lištēlipū palûʾa ana dāriʾātim haṭṭi išarti rēʾûti ṭābti šibirri kīnim mušallim nišī lū isiq šarrūtiya ana dāriʾātim ina kakkī ezzūti tēbûti tāhāza lū ṣulūl ummānīya Šamaš attāma ina dīnim u bīri išariš apalanni ina amātika elleti ša lā šupêlam lū tēbû lū zaqtu kakkūya kakkī nakirim limēsū
