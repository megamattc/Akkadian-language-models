cmawro/cmawr1/Q004217
šumma amēlu šārat muḫḫīšu izzâz x šaptāšu uṣṣabbatā uznāšu išaggumā ruʾussu illaka x x kunuk kišādīšu umaḫḫassu piṭrūšu ikkalūšu dâdānūšu šaggū qātāšu u šēpāšu ušammamāšu uzaqqatāšu libbašu ētenellâ lā iʾarru zumuršu šimmatu ukāl minâtūšu ittanašpakā x x x ana tebê nazazzi dabābi mūq amēlu šū kišpī epšūšu-ma ina akali šūkul ina šikari šaqi  x x kimilti ilīšu u ištarīšu elīšu ibašši ana kimilti ilīšu u ištarīšu lā šubšî ilīšu u ištarīšu ittīšu sullumi kišpī epšūšu saḫārim-ma ana ēpišīšunu ṣabāti ana amēli šuāti ana eṭērīšu u gamālīšu kišpī šunūti ina zumrīšu nasāḫi  DÙ.DÙ.BI ina mūši qaqqara tašabbiṭ mê ellūti tasallaḫ egubbâ tukān ana libbi egubbê bīna maštakal qan-šalāli suḫušša erēna šurmēna qanâ ṭāba x ṭābta uḫūla qarnānâ burāša ana libbi tanaddi ina šēri kīma aṣê šamši paṭīra ana maḫar Šamaš tukān nignak burāši tašakkan šikara tanaqqi kīsa teleqqe ana libbi kīsi kaspa ḫurāṣa erâ annaka abāra sāmta uqnâ ḫulāla muššara pappardilâ tanaddi šina ṣalmī bīni šina ṣalmī erēni šina ṣalmī lipî šina ṣalmī iškūri šina ṣalmī kupsi šina ṣalmī ittê šina ṣalmī ṭīdi šina ṣalmī līši ša zikari u sinništi teppuš-ma idīšunu ana arkīšunu takassi ina maḫar Šamaš ina muḫḫi igār x x x tašakkan zibna tulabbassunūti nappaṭī ina maḫar Šamaš tatarraṣ uṣurāti ša qēm arsuppi ša qēm šegušši ša qēm inninni qēm kunāši qēm kibti qēm ḫallūri qēm kakkî qēm kiššāni taltanammīšunūti gaṣṣa uḫūla qarnānâ ina idīšunu tašakkan nāda ṭīda tumallā-ma šina ṣalmī x x x x ana libbi tanaddi gaṣṣa uḫūla qarnānâ ina idīšunu tašakkan x x šina ṣalmī x x x x tanaddi gaṣṣa uḫūla qarnānâ ina idīšunu tašakkan x maḫar Šamaš tušzāz-ma kīsa ina qātīšu inašši x qātīšu inaššī-ma ÉN X diŋir-re-e-ne ana maḫar Šamaš šalāšīšu iqabbi  ÉN X diŋir-re-e-ne nam an-ki-a bi₅-tar-re x x ilī ša šīmāt kiššat šamê erṣeti išimmu ṣerret kiššat šamê erṣeti tamḫu ina balīka Šamaš ul ūtaššarū šutukkī ilū ša napḫar kiššat šamê erṣeti ul iṣṣinū qutrinnu u Anunnaki ul imaḫḫarū kispu mītu ul ippaqqid ana eṭem kimtīšu ana šiknāt napišti tušeṣṣe nūru tušteššer dīnšina eliš u šapliš anāku PN mār Šamaš-šumu-ēreš aradka ša ilšu Nabû ištaršu Tašmētu ša kišpī ruḫê rusê upšāšê lemnūti lā ṭābūti īpušūni ušēpišūni anāku lā īdû attā-ma tīdû ummu mungu zuʾtu siliʾtu šiḫḫat šīrī x pūti irti qaqqadi dimītu artanaššû aḫāya kimṣāya birkāya šēpāya ṣubbutā nīš libbīya bunnānîya kasû minâtīya ittanašpakā ḫūṣ ḫīpi libbi gilittu pirittu ḫurbāšu artanaššû ātanamdaru aptanallaḫu itti libbīya addanabbubu šunāte pardāte anaṭṭalu itti mītūti x x x x libbī idātūʾa ittanakkirū x libbī ētanaššašu ittanadlaḫu pānūya iṣṣanundū uznāya ištanassâ išaggumā u ikabbitāninni kunuk kišādīya umaḫḫaṣanni piṭrūya ikkalāninni dâdānūya šaggū dikiš šīrī šimmatu rimûtu u birrat īni artanaššû šīrūya qablāya birkāya kinṣāya šēpāya kiṣallāya uptanaṭṭarā ana tebî uzuzzi u dabābi muqqāka x x napištī iktenerru irtī x naglabāya ikkalāninni ātanaššašu u unappaqu šārat muḫḫīya uzzanaqqapanni ramānī x x šuṣlumāni u uptanallaḫanni x ina ṣalālīya ina šunātīya ilī u ištarī eṭemmī mītūti balṭūti mūdâya u lā mūdâya ātanammaru šutti ammaru lā ukāl u lā ṣabtāku ina šutti mītūtu uštabrû libbī milkī ṭēmī šikin zumrīya ittanakkirū u ištanannû ṭēm ramānīya u milkīya lā īdû arkatī lā parsāku atmâya lā kullāku dalḫāku dulluḫāku laʾšāku pardāku ḫamâku damâku ešâku marṣāku abkāku nadâku nassāku u šudlupāku attanaʾbatu u uzabbalu ētenerrupu ēteneṭṭû attanaktamu ina kišpī ruḫê rusê upšāšê lemnūti lā ṭābūti luʾʾubāku lupputāku x--āku x--āku ilu mamma ul īdû ilūtka rabītu īdû Šamaš attā-ma tīdû anāku PN aradka ana puššur kišpīya ruḫêya rusêya našâku ina kīsi kaspa ḫurāṣa erâ annaka abāra sāmta uqnâ ḫulāla muššara pappardilâ x Šamaš annû pūḫūʾa Šamaš annû dinānūʾa kaššāpa u kaššāpta ša ipšu bārtu amāt lemutti iškunūni ana lemutti izzīzūni x annīya ina maḫrīka arnīya puṭur arnī šertī annī ḫiṭītī gillatī lippasis x x x ilu u ištaru x x x kī kišpī ṣabtūni-ma ša kaššāpi x aššu anāku lā ēpušūšunūti šunu kišpī lā ṭābūti īpušūni Šamaš anāku annanna lū īdēšunūti-ma išarūta lullik x x lubluṭ lušlim-ma x u anāku mašmaššu x  KA.INIM.MA kišpī saḫārim-ma ana ēpišīšunu ṣabāta  šalāšīšu minûtu annītu tamannū-ma ēma tamannû x x  x aqallīšunūti x ša kišpī lemnūti īpušūni ana lemutti izzīzūni x--šunuti kīma mê x x x x x x x Šamaš annû lū ša x x ša kišpī lemnūti īpušūni ana lemutti izzīzūni Šamaš ūmka x likšussunūti kīma mê nādi napištašunu libli šalāšīšu taqabbī-ma nāda turāq  qātīšu ina gaṣṣi uḫūli qarnānî ina muḫḫi ṣalmīšunu imessi ina muḫḫi ṣalam līši ṣalam iškūri ṣalam bīni ṣalam erēni kīam iqabbi Šamaš annûti šunu annûti ṣalmūšunu anāku ul īde āl ašbū ul īde bīt ašbū ul īde ša kišpī lemnūti īpušūni ana lemutti izzīzūni ina qibītīka lidappirūʾinni Šamaš ina dīnīka rabê dīnanni-ma elīšunu luzzīz šunu limūtū-ma anāku lubluṭ šunu lidappirū-ma anāku lūšer šunu liqtû-ma anāku lumʾid Girra qāmû liqmīšunūti ana Kurnugî lišērissunūti ana eṭem arallê līrūšunūti ummu mungu zūtu siliʾtu šiḫḫat šīrī pagaršunu lilqe anāku aradka lubluṭ lušlim-ma narbîka lušāpi dalīlīka ludlul kišpīšunu zumuršunu likillū lumunšunu arkīšunu littallak  šalāšīšu minûtu annītu tamannū-ma ittâ emma tasallaḫšunūti ina gizillî taqallūšunūte Girra qumūšunūti Girra qulūšunūti šalāšīšu annâ taqabbī-ma egubbâ gaṣṣa uḫūla qarnānâ irammuk-ma ṣalam x ana nāri tanaddi ṣalam ṭīdi ina bīti teqebber ṣalmī tanašši ina ṣēri ana ereb šamši būrta tepettē-ma teqebber kīsa ētiqu inašši x x ina šikari tašaqqi x ina pēnti tuqattaršu  ušburrudû  šumma amēlu kišpī epšūšu  kīma labirīšu šaṭir bari tuppi Kiṣir-Aššur mašmaš bīt Aššur mār Nabû-bēssunu mašmaš bīt Aššur mār Bābu-šumu-ibni zabardabbê Ešarra ana ṣabāt epēši ḫanṭiš nasḫa 
