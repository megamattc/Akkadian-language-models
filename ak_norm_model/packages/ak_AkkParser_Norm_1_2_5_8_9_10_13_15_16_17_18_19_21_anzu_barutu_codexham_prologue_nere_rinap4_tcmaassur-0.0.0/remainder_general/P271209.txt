aemw/amarna/P271209
ana Aziri amīl Amurra qibima ummami šarri bēlika umma amīl Gubla iqbâkku ša ahušu ina bābi ittasukšu umma leqânni u šūribanni ina āliya mād kaspu u luddinakku annû mimma mād u yānu ittiya šū kīnanna iqbâkku  ul attā tašappar ana šarri bēlika umma aradka anāku kī gabbi hazannūte banûti ša ina libbi ālišu u teppuš hēṭa ana laqe hazanna ša ahušu ina bābi ištu ālišu ittasukšu  u ina Ṣiduna ašib u tattadinšu ana hazannūti kī ṭēmika ul tīde sarrutta ša amīlī  šumma ardu ša šarri attā kī kitti ammīni lā tākul karṣišu ana pāni šarri bēlika umma hazannu annû iltapranni umma leqânni ana kâša u šūribanni ina āliya  u šumma tētepuš kī kitti u ul kīnā gabbi awâte ša tašpur elišina šarrumma šarru ihsus umma lā šalmu gabbu ša taqbû  u anumma šarru išme umma šalmāta itti amīl Qidša akalī šikarī itti ahāmiš takkalā u kīnā ammīni teppuš kīnanna ammīni šalmāta itti amīli ša šarru iṣṣêl ittišu u šumma tētepuš kī kitti u tammar ṭēmka u ṭēmšu yānu lā taklāta ana amâte ša teppuš ultu pānānu mīnu innepušakku ina libbišunu u ul itti šarri bēlika attā  amur annûtti ša ulammaduku ana šâšunu ana libbi išāti ana nasāki ubaʾʾûka u qalû u attā mimmâ tarâm danniš  u šumma teppuš ardūta ana šarri bēlika u mīna ša ul ippušakku šarru ana kâša šumma aššum mimmâ tarâm epēši anmutti u šumma tašakkan anmutti awâte sarrutti ina libbika u ina haṣṣinni ša šarri tamât qadu gabbi kimtika  u epuš ardūta ana šarri bēlika u balṭāta u tīde attā kī šarru lā haših ana māt Kinahhi gabbaša kī iraʾʾub  u kī tašpur umma lumaššeranni šarru bēliya šatta šatta annīta u lullika ina šatti šanīti ana mahar šarri bēliya yānumma māriya māriya ana šarri lillika u anumma šarru bēlka ītezbakku ina šatti šatti annīti kī ša taqbû alka attā šumma māraka šupur u tammar šarra ša gabbi mātāti iballuṭu ana amārišu u lā taqabbi umma lumaššer šatta šatta annīta appūnana ana alāki ana mahar šarri bēlika yānumma māraka uššer ana šarri bēlika kīmūka yānu lillika  u anumma šarru bēlka išme kī tašpur ana šarri umma lumaššeranni šarru bēliya Hanni mār šipri ša šarri šaniānu u lušēbil ayyābē ša šarri ana qātišu anumma ittalkakku kī ša taqbû u šūbilaššunūti u ištēn lā tezzib ina libbišunu anumma šarru bēlka ultēbilakku šumū ša ayyābē ša šarri ina libbi ṭuppi ana qāti Hanni mār šipri ša šarri u šūbilaššunūti ana šarri bēlika u ištēn lā tezzib ina libbišunu u šeršerrat erî lū šaknū ina erimmat šēpētišunu amur amīlū ša tušebbel ana šarri bēlika Šarru qadu gabbi mārīšu Tuya Leya qadu gabbi mārīšu Pišyari qadu gabbi mārīšu hatnu ša Manya qadu mārīšu qadu aššātišu aššātešu pa-mahâ ša hannipa īdeʾu ša šū ubāra iltanaṣ Dašarti Baʾluma Nimmahe habbātu ina māt Amurri šū  u lū tīde inūma šalim šarru kīma šamaš ina šamê samê ṣābūšu narkabātušu mādū ina māti elīti adi māti šaplītu ṣīt šamaš adi erebi šamši magal šulmu  
