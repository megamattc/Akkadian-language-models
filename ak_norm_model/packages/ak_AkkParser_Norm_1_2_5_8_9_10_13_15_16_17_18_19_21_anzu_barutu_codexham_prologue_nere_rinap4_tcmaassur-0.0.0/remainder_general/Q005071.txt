cmawro/cmawr2/Q005071
šumma amēlu ana mīti ḫīr-ma eṭemmu iṣbassu x kullata tuqaddaš maṣḫata tanaddi x ina šēri ana ṣalam mimma lemni ēpiši u multēpilti ṭīd kullati ašâm taqabbi ṭīda tagarriṣ-ma ṣalam mimma lemni u ṣalmī ēpiši u multēpilti teppuš x tušaḫḫaz ṣubātī ūmakkal tulabbassunūti šamna ṭāba tapaššassunūti ana maḫar Šamaš qaqqara tašabbiṭ mê ellūti tasallaḫ kussâ ebba ana Šamaš tanaddi lubāra mišḫa ina muḫḫi tatarraṣ paṭīra ana maḫar Šamaš tukān ana šalāšīšu kurummāti ana maḫar Šamaš Ea u Asalluḫi tašakkan suluppī sasqâ tasarraq šalāš šāḫāti šalāšat nignakkī riqqī tukān šê kalāma tasarraq ana eṭemmī kimtīšu ina šumēl riksi kussâ tanaddi ana eṭemmī kimti mamma ina šumēl eṭemmī ina šumēli kussâ tanaddi ana eṭemmī kimtīšu kispa takassip qīšāti taqâssunūti tušarraḫšunūti tukabbassunūti ana eṭemmī kimti mamma ummarī baḫrūte tumaṣṣa qīšāti taqâssunūti tušarraḫšunūti tukabbassunūti mê tanaqqīšunūti ana maḫar Šamaš niqâ ebba teppuš imitta ḫimṣa u šumê tuṭaḫḫa šikara tanaqqi ištēn ṣēla ana eṭemmī kimtīšu tašakkan x ÉN Šamaš annû mimma lemnu šalāšīšu tamannu x x ṣalmī ina qātīšu inaššī-ma ana maḫar Šamaš kīam tušadbabšu  ÉN Šamaš annû mimma lemnu ṣalam eṭemmi lemni annûtu šunu annûtu ṣalmū ēpišīya u multēpiltīya x eṭemmu lemnu x x dayyān šamê u erṣeti x x attā
