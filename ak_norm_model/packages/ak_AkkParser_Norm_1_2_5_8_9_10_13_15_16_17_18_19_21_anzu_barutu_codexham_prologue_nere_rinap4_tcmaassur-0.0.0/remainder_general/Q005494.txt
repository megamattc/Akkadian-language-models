ribo/babylon7/Q005494
Nabium-kudurri-uṣur šar Babili rubâ naʾdam migir Marduk iššakku ṣīri narām Nabium muštālam āhiz nēmeqi ša alakti ilūtišunu išteneʾʾû pitluhu bēlūtsun šakkanakku lā āneha ša ana zinnāti Esagil u Ezida ūmišam tiṣmuruma damqāti Babili u Barsipa išteneʾʾû kayyānam emqa mutnennû zānin Esagil u Ezida aplu ašarēdu ša Nabium-apla-uṣur šar Babili anāku inum Marduk bēlu rabiʾu rēša šarrūtiya ullûma bēlūti kiššat nišim iqīpanni Nabium pāqid kiššat šamê u erṣetim ana šutēšur kal dadmū u šummuhu tenēšēti haṭṭi išartim ušatmihu qātuʾa yâti šâšunu bâlāk ašteneʾʾa ilūtsun ana zikir šumišunu kabtu pitluhāk ilu u ištaru ina tukultišunu ṣīrti mātāti rūqātim šadî nesûtim ištu tiāmtim elītim adi tiāmtim šaplītim urhu ašṭūtim padānim pehûtim ašar kibsu šuprusu šēpi lā ibaššû harrāni namrāṣi uruh ṣumāmu ereteddêma lā māgiri anār akmi zaʾiri mātu uštēširma nišim uštammih raggu u ṣēnum ina nišim ušessû kaspu hurāṣu nisiqti abni mimma šumšu šūquru šundulu hegallam ruššâ bišitti šadî hiṣbi tâmātim ipti kabitti igisâ šummuhu ana āliya Babilam ana mahrišun ušērimma ina Esagil ēkalli narām bēlūtišu aštakkan zinnāti Eumuša papāha Enlil ilī Marduk hurāṣu namru šallariš aštakkan Ezida ēpuš ušaklilma ina kaspi hurāṣi u nisiqti abni uzaʾʾin ešrēti Babili u Barsipa ušēpiš aznun Etemenanki ziqqurrat Babili Eurmeiminanki ziqqurrat Barsipa pitiqšina kalāmu ina kupri u agurri ēpuš ušaklilma kiṣṣi ellu maštaku taknê ina agurri uqnî elletim ina rēšāšina namriš ēpuš pānāma ultu ūm ullûtim adi palê Nabium-apla-uṣur šar Babili abī ālidiya šarrāni ālikū mahriya ina ālāni nīš īnīšunu ašar irtāmū ēkallāti īteppušū irmû šubatsun būšāšunu ina qerbi unakkimū uqarrinū makkūršun ina isinni zammukku tabê Enlil ilī Marduk īrubū ana qereb Šuanna ištu ibnânni Marduk ana šarrūtim Nabium apilšu kīnim ipqidu baʾūlātušu kīma napšāti aqarti arammu banâ lānšun eli Babili u Barsipa ul ušāpâ ālu ina Babili āli nīš īnīya ša arammu ēkallu bīt tabrâti nišim markasu māti kummu ellu atmani šarrūtiya ina erṣetim Ka-dingirra ša qereb Babilam ištu Imgur-Enlil adi Libil-hegalla palgi ṣīt šamši ištu kišād Puratti adi Ay-ibur-šabum sulê Babili ša Nabium-apla-uṣur šar Babili abī bānûʾa ina libitti ibšimuma irmû qerebša ina mê mīli išidsa īnišuma ina tamlê sulê Babili ša bītu šâtim ištappilā bābātiša igārūša bišitti libitti adkema temmēnša aptema šupul mê akšud meherat mê išidsa ušaršidma ina kupri u agurri uzaqqirša huršāniš erēnī dannūtim ana ṣulūliša ušatriṣ dalāt erēni tahlupti siparri askuppu u nukuššê pitiq erî ēma bābātiša ertetti kaspu hurāṣu nisiqti abni mimma šumšu šūquru šundulu būšâ makkūru simat tanadāti uqarrin qerbušša qurdu tašrihti niṣirti šarrūti unakkimu libbušša aššum nēmedi šarrūtiya ina āli šanîmma lā irammu libba ina kal dadmū ul abnâ atmani bēlūti makkūru simat šarrūti ul aštakkan qereb mātitān ina Babili kummu bēlūtiya ana simat šarrūtiya lā šumṣâ aššum puluhti Marduk bēliya bāšû libbuʾa ina Babili āl niṣirtiya ša arammu ana šundulu šubat šarrūtiya sūqšu lā ēni parakkašu lā unīš palgašu lā eskir kummu rapšiš ašteʾʾema 4 mē 90 ammat qaqqari itâti Nemetti-Enlil šalhê Babili ana kīdānim 2 kāri dannūtim ina kupri u agurri dūru šadâniš ēpušma ina berišunu pitiq agurri eptiqma ina rēšīšu kummu rabâ ana šubat šarrūtiya ina kupri u agurri šaqîš ēpušma itti ēkal abi uraddima ušāpâ šubat bēlūti erēnī dannūtim ṣīti šadî elûti ašūhū paglūtim u šurʾīni nisqu bērūtim ana ṣulūliša ušatriṣ dalāt musukkanni erēni šurʾīni ušâ u šinnu ihiz kaspi hurāṣi tahlupti siparri askuppi kaspi u nukuššê erî ēma bābātiša ertettima kilīlī uqnî rēšāša ušalmû dūru dannum ina kupri u agurri šadâniš ušashirša itâti dūri agurri dūru rabâ ina abni dannūtim šitiq šadî rabiʾūtim ēpušma kīma šadî ullâ rēšāša bītu šâtim ana tabrâti ušēpišma ana dagālam kiššat nišī lulê ušamalliša bālti uzzu puluhti melammi šarrūtim itâtiša sahrāma ragga lā išari ul ibāʾ qerebša aššum maṣṣarti Esagil dunnunim lemnum u šaggišu ana Babilam lā sanāqi ša manāma šar mahri lā īpušu 4 līm ammat qaqqari itâti āli Babilam nesîš lā ṭahê dūru dannum eberti ṣīt šamši Babilam ušashir hirīssu ahrema kibiršu ina kupri u agurri akṣurma dūru dannum ina kišādišu šadâniš abnim bābātišu šadlāti urakkisma dalāt erēni tahlupti siparri ertettišināti ina ṭēhi dūri agurri ana tīb iltāni ēkallu ana niṣirti Babilam epēšu libba ublamma ēkallu meher ēkal Babili ina kupri u agurri qerbašu ušēpiš šūšu ammat appa dannum ana Puratti akṣurma nābalam abšimma išidsa ina irat kigallam meherat mê ina kupri u agurri ušaršidma rēšīšu ullâmma itti ēkalli uraddima ina kupri u agurri uzaqqirša huršāniš erēnī dannūtim ana ṣulūliša ušatriṣ dalāt erēni tahlupti siparri askuppi u nukuššê pitiq erî ēma bābātiša ertetti bītu šâtim Nabium-kudurri-uṣur libluṭ lulabbir zānin Esagil ana šumišu ambi ša lemnum lā bābil pāni itâti dūr Babili qan tāhāzišu ušassima ālu Babilam udannin huršāniš maṣṣarti Esagil udanninma ālu Babilam ana niṣirti aškun ana Marduk bēliya utnēnma qātâ ašši Marduk bēlu igigal ilī rubû muštarha attā tabnânnima šarrūti kiššat nišim taqīpanni kīma ša arammu puluhti ilūtika ašteneʾʾû bēlūtka mugur nīš qātīya šimâ supûʾa anāku lū šarru zāninu muṭīb libbika lū rēʾûka kīnim mušallim nišīka mušammihu baʾūlātika lū šakkanakku itpēšu zāninu kal māhāzīka qibītukka rēmēnû Marduk bīt ēpušu gadu ullû libūrma lalâšu lušbâ ina qerbiša šībūtu lukšud lušbâ littūtu ša šarrāni kibrāti ša kal tenēšēti bilatsunu kabitti lumhur qerbušša ištu išid šamê adi elât šamê ēma Šamaš āṣû ai īši nakiri mugalliti ai arši līpūʾa ina qerbiša ana dāriʾātim ṣalmāt qaqqadam libēlū
