ribo/babylon6/Q006304
ana {d}URU₃-a-mat-su bēlti ṣīrti dāʾinat dīnī māti pārisat purussê šamê u erṣeti bukrat {d}IŠKUR narmat Marduk ša lā innennû qibīssu akīti ša ultu ūmū rūqūtu labāriš illikma šuššu immašûma sarāhiš ušbu igārūšu i-qu-pu-ma quppu uššāšun uṣurātušu immašâma išnû šikinšin šarru qīpu rubû u bēl āli ana epēš šipru šuāti u udduš akīti uzuššu lā iškunnuma arkāna Bel-ibni u Nabu-zera-ušabši mārū ša Bulluṭu Uruku ana epēš šipru šuāti u udduš akīti uzuššunu iškunūma alla u tupšikki ina gimir libbišunu innašûma maštak lalê ellūtu ana {d}iš-tar ušēpiš ina šatti {d}URU₃-a-mat-su bēlti ṣīrti ana akīti bītiša hadîš ina erēbiša u ina šubat ilūtiša rabīti šaqîš ina ašābiša eli {m}{d}EN-ib-ni u {m}{d}AG-NUMUN-GAL₂-ši būnīša namrūtu ki-niš litruṣma lirriki ūmīšunu ana urruk ūmīšun balāṭ napšātišunu šalāma NUMUN-šu₂-nu lā bašê murṣišunu akīti eššiš ušēpiš MU.5.KAM Nabu-naṣir šar Babili ina ušuzzu ša Nabu-mukin-zeri mār Nabu-apkal-ili šakkanak KUR.UG.UD{KI} qāt Nabu-naʾid mār Nadnaya kalû {d}INANNA Uruk ušabalkit ša Arad-Nanaya mār Annamua šangû Uruk ušāpû
