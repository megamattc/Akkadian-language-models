ribo/babylon7/Q005566
Nabium-kudurri-uṣur šar Babili rēʾûm kīnim migir Marduk iššakku ṣīri narām Nabium emqa mutnennû zānin Esagil u Ezida idān zannātim muddiš ešrēti ilī rabûti aplu ašarēdu ša Nabium-apla-uṣur šar Babili anāku inum Marduk bēli rabiʾu nišī rapšāti ana rēʾûti iddinam zanān māhāzī uddušu ešrēti rabîš umaʾʾeranni anāku ana Marduk bēliya kayyānāk lā baṭlāk ina kaspi hurāṣi abnī nisiqti šūqurūti erâ musukkanni erēni Esagil ušāpima ūmiš unammir Ezida ušaklilma kīma šiṭerti šamāmī ubannim ina ešrēti ilī rabûti zinnātim aštakkan ana Lugal-Marada bēliya attaʾidma Eigikalamma bīssu ša qereb Marda ša ištu ūm rēqūtim temmēnšu labīri lā īmuru šar mahra mazzalti azzulma temmēnšu labīri ahīṭ abrema temmēna ša Naram-Sin šar Babili abam labīri amurma šiṭer šumišu lā unakkir šiṭer šumiya itti šiṭer šumišu aštakkanma eli temmēna ša Naram-Sin šar Babili ukīn uššūšu tallum giškanakki sikkūr šāqili ša ašūhū aštakkanšu ašūhū paglūtim ṣīti kinnê rabiʾūtim ana ṣulūlišu ušatriṣ bīt ušaklilma ana Lugal-Marada bēliya kīma ūm unammir Lugal-Marada bēli kullat qardam ana bīti šâti hadîš ina erēbika lipit qātīya šūquru ana damiqti hadîš naplisma damqātuʾa liššakna šaptukka balāṭ ūm dāriʾūtim šebê littūti kūn kussî u labāri palê ana širikti šurkam kakkūka dannūtim lillikū idāya šigiš kullat lā māgiri hulliq napharšun ina mahar Marduk šar šamê u erṣeti qibi dumqūʾa
