ribo/babylon6/Q003358
ana Enlil bēl mātāti ša lā innennû qibītsu x x x ša lā uštamsaku ṣīt pîšu x x ilī šu-ta-x x x-su x ša lā x x malku x DU x bēli rabî bēlišu Aššur-ahu-iddina šarru rabû šarru dannu šar kiššati šar KUR-aš-šur{KI} šar kibrāt erbetti šakkanak Babili šar KUR-šu-me-ri u URI{KI} itût kūn libbi Enlil ša ultu ṣeherišu ana Aššur Enlil Sin Šamaš {d}IŠKUR Marduk Nabu Nergal u ilī rabûti bēlīšu ittakluma nizmatsu ušakšidūš īmuru danānšun ana nuhhu libbi ilūtišunu u nuppuš kabattišunu ṣillašunu dārû itruṣū elišu ina emūq Aššur Enlil Bel u mār Bel ilī tiklīšu kullat mātāti ibēluma gimir malikū ušaknišu šēpuššu bānû bīt Aššur muddiš e₂-kur ēpiš e₂-sag-il₂ u Babili mušaklil ešrēti u māhāzū mukīn sat-tuk-ku šarru ša ina ūmē palêšu bēlu rabû Marduk ana Babili salīmu iršû ina e₂-sag-il₂ ēkallišu ir-mu-u₂ šubatsu {d}a-num-GAL-u₂ ana ālišu Der u bītišu e₂-dim-gal-kalam-ma ušēribuma ušēšibu parak dārâti ilī mātāti šallūtu šukuttašunu uddišma ultu qereb KUR-aš-šur{KI} ana ašrišunu utēršunūtima ukinnu isquššun rubû enqu it-pe-šu hāsis kal šipri ša ina māhāzū rabûti simāti ištakkanu uštēširu šuluhhu mār Sin-ahhe-eriba šar kiššati šar KUR-aš-šur{KI} mār Šarru-ukin šar KUR-aš-šur{KI} šakkanak Babili šar KUR-šu-me-ri u URI{KI}-i līplīpi dārû ša Bel-bani mār Adasi šar KUR-aš-šur{KI} perʾi Baltil šūquru zēr šarrūtu kisitti ṣâti inūšu ša e₂-kur bīt Enlil bēl mātāti bēliya ša šarri mahar īpušu labāriš illikma i-qu-u₂-pu E₂.GAR₈.MEŠ-šu₂ ašrātišu aš₂-te-eʾ-e maqittašu assuh temmēnšu uṣabbima kīma simātišu la-bi-ra-a-ti ina šipir Kulla arṣip ušaklil kīma šadî rēšīšu ulli ana šatti Enlil ili tukultiya epšētiya hadîš lippalisma amāt damiqtiya liššakin šaptuššu balāṭ ūmē rūqūti šebê littūtu ṭūb šīri u hūd libbi lišīm šīmātī matīma ina ahrât ūmē rubû arkû ša x x x maqitti iraššû ašrātišu liš-te-eʾ-e maqittašu likšir mušarû šiṭir šumiya šamnu lipšuš nīqa liqqi ina ašrišu x x x x ūmē urappaš kimtī ša mušarû šiṭir šumiya ina šipir nikilti ibbatu lū ašaršu unakkaru Enlil x aggiš likkilmešuma šīmāt lemuttim lišīmšu šumšu u zēršu ina māt lihalliqma ai iršišu rēmu
