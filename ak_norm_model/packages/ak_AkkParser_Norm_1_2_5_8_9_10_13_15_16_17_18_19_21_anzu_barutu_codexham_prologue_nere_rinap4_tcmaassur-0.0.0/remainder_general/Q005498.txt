ribo/babylon7/Q005498
Nabium-kudurri-uṣur šar Babili rubâm naʾdam migir Marduk iššakkam ṣīrim narām Nabium muštālam āhiz nēmeqi mušteʾʾû balāṭam naʾdam lā mupparkû bābil igisê rabiʾūtim ana Esagil emqa mutnennû zānin Esagil u Ezida aplu ašarēdam ša Nabium-apla-uṣur šar Babili anāku inum Marduk bēli rabiʾu rēšīya ullû nišī rapšātim ana rēʾûtim iddinam anāku ana Marduk bēliya kayyānāku lā baṭlāku ašrāt Nabium apilšu kīnim narām šarrūtiya ašteneʾʾa kayyānam ša elišunu ṭābu kaqdâ ātamu inūmīšu ana Marduk šurbîm dannim ṣīrim qarrādu kabtu āšir puhrī Igigi u Anunnaki x x x rabûtim Enlil ilī tizqāru nūru namrim tašrihti ilī abbēšu āšib Esagil bēl Babili bēli rabiʾu bēliya attaʾidma Etemenanki ziqqurrat Babili ša Nabium-apla-uṣur šar Babili abī bānûʾa ina šipir kakugallūtim nēmeqi Ea u Marduk ašarša ulliluma in irat kigallim ukinnu temmēnša igārūša erbetti ana kīdāni ina kupri u agurri 30 ammat uzaqqirma lā ullû rēšīša Etemenanki ana ullim rēšīša šamāmī ana šitnunim qātam aškunma nišim rapšātim ša Marduk bēlī yâti iqīpanni rēʾûssina iddinam qurādam Šamšum kullat mātitān gimir kalâ dadmī ultu tiāmtim elītim adi tiāmtim šaplītim mātāti rūqātim nišī dadmī rapšātim šarrāni šadî nesûtim u nagî bērūtim ša qereb tiāmtim elītim u šaplītim ša Marduk bēlī ana šadād serdêšu ṣerratsina umallû qātuʾa adkâmma ummānāt Šamaš u Marduk ina epēšu Etemenanki ēmidsunūti tupšikku Uri Uruk Larsa Eridu Kulaba Nemed-Laguda Ugar-Sin naphar māt tiāmtim šaplītim ištu rēšīša adi išdīša Nippur Isin Larak Dilbat Marda Puqudu Bit-Dakkuru Bit-Amukanim Bit-Šillanim Birartim Deri Agade Dur-Šarrukku Arrapha Lahiri {KUR}x x naphar Mat-Akkadim u Mat-Aššur šarrāni ša Eber-nari pīhātātim ša Mat-Hattim ištu tiāmtim elītim adi tiāmtim šaplītim Mat-Šumeri u Akkadi Mat-Subarti kalâšina šar nagî nesûtim ša qereb tiāmtim elītim šar nagî nesûtim ša qereb tiāmtim šaplītim šakkanakkāti Mat-Hattim nēberti Puratti ana erēb šamši ša ina amāt Marduk bēliya bēlūtsunu abēluma erēnī dannūtim ultu Labnanim ana āliya Babili ibabbalūnim naphar nišī dadmī rapšātim ša Marduk bēlī yâti išrukam ina epēšu Etemenanki dullum ušaṣbitsunūtima ēmidsunūti tupšikku išidsu 30 ammat tamlâ zaqrim umalli erēnī paglūtim musukkanni rabiʾūtim siparri uhallipma mādiš aštakkan kiṣṣim ellu maštak taknê kīma ūmī ullûtim ana Marduk bēliya ina rēšīšu nakliš ēpuš Marduk bēlī šagapūr ilī muttallum ina qibītika māhāzī ilī ibbanni ibbattiq libnātsa ūtaddaš sukkam uštaklal ēkurra ina amātika ṣīrti ša lā īšû nakāri lišlimma gištaggâ lištaklil lipit qātiya mimmû ēteppušu likūnma gadu ulla libūrma lalâšu lušbi kīma Etemenanki kunnu ana ṣâti kussî šarrūtiya šuršid ana ūmī dāriʾūti Etemenanki ana yâti Nabium-kudurri-uṣur šarri muddiška kurba enūma ina qibiʾāti Marduk ušaklilu šipirka bītu ana Marduk bēliya damiqtim tizkar mahrika atalluku lušbi šebê littūti līpūʾa ana dāriʾātim ṣalmāt qaqqadi libēlū
