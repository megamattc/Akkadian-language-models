aemw/amarna/P271088
ana šarri bēliya qibima umma IR₃-Heba ardikama ana 2 šēpēt bēliya šarri sebʾettān u sebʾettān amqutmi manna epšātī ana šarri bēliya ikkalū karṣiya ušâru ina pāni šarri ewri IR₃-Heba paṭarmi ana šarri bēlišu amur anāku lā abiya u lā ummiya šaknanni ina ašri anniʾe zurūh šarri dannatu ušēribanni ana bīt abiya ammīnimmi anāku ēpuš arna ana šarri ewri adi šarru bēliya libluṭ aqabbi ana rābiṣ šarri bēliya ammīnimmi tarayyamu habirī u haziānūti tazayyaru u kīnanna ušâru ina pāni šarri bēliya enūma aqabbi halqatmi mātāt šarri bēliya kīnanna ušâru ana šarri bēliya u līdemi šarri bēliya enūma šakan šarru bēliya amīlī maṣṣarta laqīmi gabbaša Enhamu u šakan ina bītišu u 30 amīlī umaššer ana māt Miṣri u līdemi šarru ewri yānummi amīlū maṣṣarta u liskin šarru ana mātišu līdemi šarru ana mātišu paṭarat mātāt šarri bēli gabša Ili-milku ihalliq gabbi māt šarri u liskin šarru bēl ana mātišu anāku aqabbi errubmi itti šarri bēliya u lāmurmi 2 īnī šarri bēliya u nukrātu dannā ana muhhiya u lā alaʾʾe erāba ištu šarri bēliya u litruṣ ina pāni šarri u lumaššera amīlī maṣṣarta u lērub u lāmur 2 īnī šarri bēliya enūma šarru bēliya libluṭ enūma ittaṣû rābiṣū aqabbi halqatmi mātāt šarri bēliya u lā tašammeʾū ana yâši halqumi gabbi haziānūti yānummi haziānu ana šarri bēli liddin šarru pānīšu ana piṭṭāti u lūṣimi ṣābū piṭṭāti šarri bēliya yānummi mātāti ana šarri habirū habat gabbi mātāt šarri šumma ibašši ṣābū piṭṭāti ina šatti annīti ibašši mātāt šarri bēli u šumma yānummi ṣāb piṭṭāti halqat mātāt šarri bēliya ana ṭupšar šarri bēliya umma IR₃-Heba ardikama šērib awâti banâta ana šarri bēliya halqat gabbi mātāt šarri bēliya
