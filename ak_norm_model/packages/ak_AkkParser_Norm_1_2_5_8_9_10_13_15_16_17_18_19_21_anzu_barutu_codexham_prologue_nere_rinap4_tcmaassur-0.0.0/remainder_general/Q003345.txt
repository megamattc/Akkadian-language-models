ribo/babylon6/Q003345
x x x ana bēltiša ul išemme ilīšina ībukāma imēšā ištaršin parṣīšina umašširāma šanâtimma irkabā x hiṭītu šuršû asakku aklu x sat-tuk-ku ušabṭalū ušabšû rikiltu ana būši e₂-sag-gil₂ u mār Babili qāssunu u₂-bi-lu-u-ma imšuʾū būšīšu hurāṣu kaspu abnī ša qereb ēkurri ana Elamti ipšurū mahīriš x Enlil ippalisma ēziz libbašu kabattuš iṣṣarih Enlil ilī bēl mātāti ana sapāh māti u nišī iktapud lemuttu ana sapān māti u hulluq nišīša libbuš ēzizma arrat marušti iššakin ina pîšu ina šamê u erṣetim idāt lemuttim magal it-ta-nab-ša₂-a ša halāq mithartim harrān šūt Enlil harrān šūt {d}60 harrān šūt Ea manzāssunu ulamminū uštanaklamū ittāti šalputti x x KI mithāriš ittanakkirā idātiša Arahti nār hegalli agû šamru edû ezzu mīli kaššu tamšīl abūbi ib-bab-lam-ma ālu šubatsu ešrētišu mê ušbīʾma ušēmi ušalliš DINGIR.MEŠ u {d}15.MEŠ āšib libbišu iṣṣūriš ipparšūma ēlû šamāmeš šēdū lamassū x ipparšiddūma ittanamgišū ahâti UN.MEŠ āšib libbišu ašar šanâmma innarqūma ina erṣet lā idû ēhuzū puzrāte adi ūmē imlû libbi bēli rabê Marduk inūhuma ana māti ša ēninu iršû salīmu 70 šanāti imlû x 11 šanāti ešṭurma rēmu iršima iqtabi ahulap yâti Aššur-ahu-iddinam x mūdû pu-luh-ti ilūtišu rabīti ina rēš šarrūtiya ina mahrê palêya ša ina kussî šangûti ūšibuma agê bēlūtī āpirumma x iššaknānimma ša šūšub āli u bīti uštanaklamanni damqātu idāti Neberu muttanbiṭu pāris purussê KUR-URI{KI} ina Simani uqarribma ašar šamaš ultappâ izziz baʾil zīmušu sāmu x zunnī ṭahdūti mīlī sadrūti ina KUR-URI{KI} ittabšâ uštašnima ina {ITI}BAD.KA₂ ašar niṣirti ikšudamma ina šubtišu ikūn aššu līti šakānu gāmerūtu epēši giskimma damiqtim ušaklima ša erēb e₂-sag-gil₂ arhišamma Sin Šamaš ina tāmartišunu ša udduš ilī šuklul ešrēt māhāzī kutunni palêya šuršudu kussî šangûtiya annu kēnu ētappalū ahāmeš ina uzni rapašti hasissi palkê ša išruka apkal ilī rubû Nudimmud ana šūšub āli šâšu udduš ešrētišu nummur ma-ha-zi ina uz-ni-ia ibšima uštābil kabattī ana epēš šipri šuāti ašhut akkudma ša Šamaš {d}IŠKUR Marduk dikuggal ilī bēlīya aktamis maharšun ina mākalti bārûti idāti damqātim iš-šak-nu-nim-ma ša šūšub āli udduš e₂-sag-gil₂ ušašṭirū amūtī ana annišunu kēnu atkalma adkema gimir ERIM.HI.A-ia u Karduniaš tupšikku ēmida allu ušatrikšunūti ina šamni DUG₃.GA dišpi himēti kurunni muttinni šikar šadî ablula tarahhuš ina nalbanāt musukkanni šanat ana nēriša ušalbina libittuš mārī ummânī enqūte šitimgallī lēʾûti mukinnu gišhurrī ištēniš upahhirma ša e₂-sag-gil₂ ēkal ilī uššīšu addima ukīn libnāssu x ušakkila nikiltuš tamšīl šiṭrišu eṣṣira iṣratsu x ina asli rabīti kī gišhurrišu mahrî mišihtašu amšuh x temmēnšu kīma šupuk šadî danni udannin x x-lu-ti kīma ša ūmē pāni šikittašu abni x e₂-te-me-en-an-ki ziqqurratu ašlu ṣuppān šiddu ašlu ṣuppān pūtu kīma mahrîmma ēpuš x ilī rabûti u Kulla bēl uššī libitti nīqī ellūti aqqi x.A karāni kurunni uššīšun addima ukīn temmēnšun ušēpišma narê x ṣallamti tanitti bēli rabê bēliya x qe₂-reb-šu₂-un ašṭurma aštakkana qe₂-reb-šu₂-un x pelludêšu šūqurūti ana ašrišunu utērma x aškun x x x x x x x x x x
