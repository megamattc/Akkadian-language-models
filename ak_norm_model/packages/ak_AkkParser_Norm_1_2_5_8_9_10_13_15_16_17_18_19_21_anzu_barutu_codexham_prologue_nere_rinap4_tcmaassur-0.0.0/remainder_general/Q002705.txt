cmawro/maqlu/Q002705
ÉN alsīkunūši ilū mušīti ittīkunu alsi mušītu kallātu kuttumtu alsi barārītu qablītu u namārītu aššu kaššāptu ukaššipanni elēnītu ubbiranni ilī u ištarī ušessû elīya eli āmerīya amruṣu anāku emdēku lā ṣalālu mūša u urra qû imtanallû pīya upunti pîya iprusu mê maštītīya umaṭṭû elēlī nubû ḫidûtī sipdi izizzānim-ma ilū rabûtu šimâ dabābī dīnī dīnā alaktī limdā ēpuš ṣalam kaššāpīya u kaššāptīya ša ēpišīya u muštēpištīya aškun ina šaplīkunu-ma adabbub dīnī aššu īpuša lemnēti išteʾʾâ lā banâti šī limūt-ma anāku lubluṭ kišpūša ruḫûša rusûša lū pašrū bīnu lillilanni ša qimmatu šarû gišimmaru lipšuranni māḫirat kalû šāri maštakal libbibanni ša erṣeta malâta terinnatu lipšuranni ša šeʾa malâta ina maḫrīkunu ētelil kīma sassati ētebib azzaku kīma lardi tûša ša kaššāpti lemutte turrat amāssa ana pîša lišānša kaṣrat ina muḫḫi kišpīša limḫaṣūši ilū mušīti šalāš maṣṣarātu ša mūši lipšurā ruḫêša lemnūti pûša lū lipû lišānša lū ṭābtu ša iqbû amāt lemuttīya kīma lipî littattuk ša īpušu kišpī kīma ṭābti lišḫarmiṭ kiṣrūša puṭṭurū epšētūša ḫulluqā kal amâtūša malâ ṣēra ina qibīt iqbû ilū mušīti TU₆ ÉN  KA.INIM.MA ušburrudê ÉN erṣetu erṣetu erṣetum-ma Gilgāmeš bēl māmītīkunu mimmû ša attunu tēpušā anāku īde mimmû ša anāku eppušu attunu ul tīdâ mimmû kaššāpātūʾa ippušā ēgâ pāṭira pāšira ul irašši TU₆ ÉN  KA.INIM.MA ušburrudê ÉN ālī Zabban ālī Zabban ša ālīya Zabban šitta abullātūšu ištēt ana ṣīt šamši šanītu ana ereb šamši ištēt ana ṣīt Šamši šanītu ana ereb Šamši anāku ēra ḫaṣba maštakal našâku ana ilī ša šamê mê anamdin kīma anāku ana kâšunu ullalukunūši attunu yâši ullilāʾinni TU₆ ÉN  ÉN akla nēberu aktali kāru akli ipšīšina ša kalîšina mātāti Anu u Antu išpurūʾinni mannu lušpur ana Bēlet-ṣēri ana pī kaššāpīya u kaššāptīya idî ḫargullī idî šipassu ša apkal ilī Marduk lilsâki-ma lā tappalīšināti liqbânikkim-ma lā tašemmîšināti lulsīki-ma apulīnni luqbâkkim-ma šimînni yâši ina qibīt iqbû Anu Antu u Bēlet-ṣēri TU₆ ÉN  ÉN šaprāku allak uʾʾurāku adabbub ana lēt kaššāpīya u kaššāptīya Asalluḫi bēl āšipūti išpuranni ša šamê qūlā ša erṣeti šimâ ša nāri qūlāni ša nābali šimâ pīya šāru nāziqu turruk ē tallik ša ḫaṭṭi u martê turruk lā tallak lizzīz ḫarrānu mārat ilī rabûti adi amāt kaššāpīya u kaššāptīya aqabbû alpu ipaššar immeru ipaššar amāssunu lippašer-ma amātī lā ippaššar adi amātī aqabbû amāssunu ana pān amātīya ul ipparrik ina qibīt iqbû Asalluḫi bēl āšipūti TU₆ ÉN  ÉN Nuska annûtu ṣalmū ēpišīya annûtu ṣalmū ēpištīya ṣalmū kaššāpīya u kaššāptīya ṣalmū ēpišīya u muštēpištīya ṣalmū sāḫirīya u sāḫertīya ṣalmū rāḫîya u rāḫītīya ṣalmū bēl ikkīya u bēlet ikkīya ṣalmū bēl ṣerrīya u bēlet ṣerrīya ṣalmū bēl rīdīya u bēlet rīdīya ṣalmū bēl dīnīya u bēlet dīnīya ṣalmū bēl amātīya u bēlet amātīya ṣalmū bēl dabābīya u bēlet dabābīya ṣalmū bēl egerrêya u bēlet egerrêya ṣalmū bēl lemuttīya u bēlet lemuttīya ša attā Nuska dayyānu tīdēšunūti-ma anāku lā īdēšunūti ša kišpī ruḫê rusî upšāšê lemnūti ipšu bārtu amāt lemutti râmu zīru dibalâ zikurudâ kadabbedâ šurḫungâ šabalbalê ṣūd pānī u šanê ṭēmu ēpušūni uštēpišūni isḫurūni ušasḫirūni annûti šunu annûti ṣalmūšunu kīma šunu lā izzazzū ṣalmīšunu našâku attā Nuska dayyānu kāšid lemni u ayyābi kušussunūti-ma anāku lā aḫḫabbil ša ṣalmīya ibnû bunnannîya umaššilū pīya uṣabbitū kišādī utarrirū irtī idʾipū eṣenṣērī ikpupū libbī unnišū nīš libbīya iṣbatū libbī ittīya uzannû emūqī unnišū aḫīya išpukū birkīya iksû diglīya ušamṭû ḫasīsīya uṣabbitū irtī naglabī u šīrī ušamriṣū ummu mangu luʾtu umallûʾinni aklī kaššāpūti ušākilūʾinni mê kaššāpūti išqûʾinni rimkī luʾʾûti urammekūʾinni napšalti šammē lemnūti ipšušūʾinni ana mīti iḫīrūʾinni mê napištīya ina qabri ušnillū ila šarra kabta u rubâ ittīya uzannû attā Girra qāmû kaššāpi u kaššāpti muḫalliq raggī zēr kaššāpi u kaššāpti muʾabbit lemnūti attā-ma anāku alsīka kīma Šamaš dayyāni ina ūmu annê ina dīnīya izizzammu dīnī dīni purussâya purus qumu kaššāpī u kaššāptī akul ayyābīya aruḫ lemnūtīya ūmka ezzu likšussunūti kīma mê nādi ina tīki liqtû kīma tirik abnī ubānātīšunu liktaṣṣiṣū ina qibītīka ṣīrti ša lā uttakkaru u annīka kīni ša lā innennû TU₆ ÉN  ÉN Nuska šurbû ilitti Ani tamšīl abi bukur Enlil tarbīt apsî binût Enanki ašši gizillâ unammerka kâša kaššāpu ikšipanni kišpī ikšipanni kišipšu kaššāptu takšipanni kišpī takšipanni kišipši ēpišu īpušanni ipšū īpušanni epussu ēpištu tēpušanni ipšū tēpušanni epussi muštēpištu tēpušanni ipšū tēpušanni epussi ša ṣalmī ana pī ṣalmīya ibnû bunnannîya umaššilū ruʾtī ilqû šārtī imlusū sissiktī ibtuqū etequ eper šēpīya išbušū Girra qardu šipassunu lipaššer TU₆ ÉN  ÉN anašši dipāru ṣalmīšunu aqallu ša utukku šēdu rābiṣu eṭemmu Lamašti labāṣi aḫḫāzu lilû lilītu ardat-lilî u mimma lemnu muṣabbitu amēlūti ēpiš kišpī lemnūti ruḫê lā ṭābūti ša ana lemutti ikpudūni yâši ḫūlā zūbā u itattukā quturkunu lītelli šamê laʾmīkunu liballi Šamši liprus ḫayyattakunu mār Ea mašmaššu TU₆ ÉN  ÉN Nuska šurbû mālik ilī rabûti tuppu 1.KAM Maqlû kīma labirīšu šaṭir-ma bari tuppi Nabû-bānûnni tupšarru x x x šamallû ṣeḫru x x x x x x x
