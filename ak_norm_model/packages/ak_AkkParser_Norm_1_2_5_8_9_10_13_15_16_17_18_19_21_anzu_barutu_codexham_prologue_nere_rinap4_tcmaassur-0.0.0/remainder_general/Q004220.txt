cmawro/cmawr1/Q004220
x eddēšû nūr ilī kayyān muštēšer elâti u šaplâti rēʾû kēnu ša tenēšēti attā Šamaš dayyānu ṣīru ša qibīssu lā uttakkaru annašu mamma lā innû Šamaš ina qibītīka ušteššerā apâtu edlu ippette petû inneddil Šamaš ina aṣêka mû kaṣûtu limḫurūka ilū ša māti likrubūka ilū rabûtu libbaka liṭibbū Šamaš tarmuš ina pîya imḫur-ešrā ina šumēlīya Siris pāšir ili u amēli ina imnīya našâku ina muḫḫi atbāri šadî elli azzâz-ma Šamaš ša ana yâši itti lemutti īpuša kišpī ruḫê rusê lā ṭābūti īpuša ṣalmīya lū ša ṭīdi lū ša līši lū ša lipî lū ša iškūri lū ša kupsi lū ēpuš lū ušēpiš kalba lū ušākil šaḫâ lū ušākil iṣṣūra lū ušākil ana nāri lū iddi ina erṣeti lū iqbir ina libitti lū itēʾ ina askuppi lū itmir ina igāri lū ipḫe ēpuša ušēpiša isḫura ušasḫira lū kaššāpu lū kaššāptu lū zikaru lū sinništu lū mītu lū balṭu epšētēšu x x upšāšûšu ana muḫḫīšu u lānīšu lillikū ina qibīt ilūtīka rabīti ša lā uttakkaru u annīka kīni ša lā innennû ina ūme annê maḫrīka x aḫṭi yâši lū paṭrūni yâši lū pašrūni x x ina kaspi ḫurāṣi lūbib lūmur nūra luštaḫḫan ṣētukka bulliṭanni-ma dalīlīka ludlul  KA.INIM.MA ušburrudê riksa ana maḫar Šamaš tarakkas niqâ tanaqqi šina ṣalmī līši šina ṣalmī lipî šina ṣalmī kupsi šina ṣalmī ittê šina ṣalmī ṭīdi šina ṣalmī iškūri tasaddira mê ina muḫḫi irammuk-ma kišpī pašrū x x x x x šanê ṭēmi x īpuša isḫura išēʾa x Ea šar apsî x napšašātēšunu našparātēšunu x rimkīšunu x x kadabbedû zikurudû x ana muḫḫīšunu lillikū x lumunšunu epšētēšunu kīma gišparri libbalkit libāršunūti x x x idāya x x ina dīnīka mīšarūtu lullik šina ṣalmī iškūri teppuš-ma x x laḫannī x x x x x x x x x x x ušēpiša x x enenna ana maḫrīka ultazīz x dīnī dīn purussâya purus x libbalkit-ma x x arkassunu x x gišparru x x ay isniq x x ana yâši ana illatīya x ša ilīya u ištarīya x x  šina ṣalmī iškūri teppuš x x x x tanaddi ina ṭīdi bābšunu tepeḫḫi x  ÉN alsīka Šamaš ina qereb šamê ellūti ina ṣilli erēni tišab-ma lū šaknā šēpāka ina muḫḫi tupat burāši rīšūnikka mātātu ḫitbuṣūnikka ḫabībū nūrka namru kala nišī ibarri saḫip šuškallaka puḫur mātāti Šamaš attā-ma mūdê riksīšunu muḫalliq raggi mupaššir namburbê idāti ittāti lemnūti šunāti pardāti lā ṭābūti musallit qê lumni muḫalliq nišī u māti ēpiš kišpī ruḫê rusê lemnūti ēteṣir maḫarka ina Nissaba elleti ṣalmīšunu abni ša kišpū īpušūni ikpudūni nullâti itgur libbašunu-ma malû tuššāti izizzam-ma Šamaš nūr ilī rabûti ina muḫḫi bēl ruḫêya lūtalal anāku ilī bānīya idāya lizzīz mussu pīya šutēšurā qātāya šutēširam-ma bēlu nūr kiššati Šamaš dayyānu ūmu arḫu šattu ūm 7.KAM šapattu ūm 21.KAM ūm 30.KAM lipaṭṭirū kipdīya Ea Asalluḫi lipašširū kišpīya puššer kišpīya puṭur iʾiltī bulliṭanni-ma dalīlīka ludlul  ina muḫḫi ṣalam qēmi x x x x šalāšīšu tamannū-ma qātīšu taṣabbat-ma kīam taqabbī-ma  ÉN alsīka Šamaš ina qereb šamê ellūti anāku annanna mār annanna ša ilšu annanna ištaršu annannītu ša mangu luʾtu kišpī ruḫê rusê umallânni qātu lemuttu ša amēlūti ušamḫiranni ugarrânni uleʾʾânni ulappitanni pīya u lišānī iṣbatu atmâya umaṭṭû zikurudâ kadabbedâ īpuša itti ili u ištari u amēlūti uzennûʾinni xya itbuku ašuštu ḫattu piritti x iškunu x x x akmiska ina dēn kītti ša ina maḫrīka ibaššû ina narbî ša Ea šar apsî upšāšê ša Asalluḫi apkal ilī Marduk murṣī liṭṭarid x kī gašrūti lūšir kaššāptu ša x mešrêtīya ukassû inanna ṣalmīšunu ēpuš-ma ušzīz ina qibītīka rabīti ša lā uttakkaru ina qibīt bēl bēlī ša lā innennû ina qibīt Marduk bēl šipti muballiṭ mīti lubluṭ x  šina ṣalmī ṭīdi ina maḫar Šamaš tašakkan-ma x x aṭbuḫšunūti aṭṭabaḫšunūti epšētīšunu ušābil šāru x x x kišāssunu tanakkas-ma ina šēpīka tesêršunūti mê qātīka ina muḫḫīšunu tatabbak  ÉN Šamaš kaššāpu u kaššāptu ul īdēšunūti āriḫī ul īde x x x ul īde x kāṣirī ul īde kāṣirtī ul īde Šamaš kaššāpī kaššāptī ul īde x lū subarât lū x lū gutât lū x x lū elamât lū naršinnat x lū mārtu ša māt Elamti lū lullubât x lū saḫḫiru lū sāḫirtu lū x Šamaš ša attā tīdû anāku-ma lā īdû ša kišpī ruḫê rusê upšāšê lemnūti x x x x Šamaš annûte šunu annûte ṣalmūšunu kīma šunu lā izzazzū ṣalmīšunu našâku x  KA.INIM.MA ušburrudê  x elīšu x DÙ.DÙ.BI ina kišād nāri qaqqara tašabbiṭ mê ellūti tasallaḫ paṭīra tukān ina muḫḫi paṭīri suluppī sasqâ tasarraq x tašakkan x x
