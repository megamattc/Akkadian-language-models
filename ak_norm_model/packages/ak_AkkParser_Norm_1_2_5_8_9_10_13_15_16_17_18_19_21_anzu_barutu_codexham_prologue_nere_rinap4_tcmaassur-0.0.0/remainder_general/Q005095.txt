cmawro/cmawr2/Q005095
ÉN Šitaddaru x munappiš libbi x ina šamê x kamsū maḫraka x ilū rabûtu išallūka x ina balīka Anu abu x Ellil māliku purussâ ul iparras Adad gugal šamê u erṣeti ul x ina qibītīka izzakkarā tenēšēte šisī-ma ittīka ilū rabûtu lizzizzū dīnī dīn purussâya purus anāku aradka Aššur-bāni-apli mār ilīšu ša ilšu Aššur ištaršu Aššurītu ina lumun attalî Sîn ša ina arḫi ūmi iššakna ina lumun idāti ittāti lemnēti lā ṭābāti ša ina ēkallīya u mātīya ibšâ aššum upīš lemutti murṣu lā ṭābu arni gillati ḫiṭīti ša ina zumrīya bašû eṭemmu lemnu ša ittīya raksu-ma usaḫḫipanni amḫurka usappīka nīš qātīya muḫur šime teslītī pušur kišpīya pussisi ḫiṭâtīya usuḫ mimma lemnu ša ana nakās napištīya illika šēd dumqi lū kayyān ina rēšīya ilu ištaru amēlūtu salīmu liršûni ina qibītīka lubluṭ dalīlīka luqbi narbîka lušāpi  ÉN Šitaddaru rēʾû x x Dumuzi binût Ani šurbû x kīma tereyyû būla x x tuštešširu baʾūlāt kiššat nišī yâši šutēširanni ina upšāšê lemnūti ša amēlūti ša mīti ū balṭi ša ana yâši saḫrūni epšūni u ilūtka rabītu īdâ eṭir napištu nukkeršināti tabal upšāšê lemnūti ša zumrīya šīrīya šerʾānīya ša awīlūtum isḫura išēʾam izizzam-ma šime qabâya aṣbat qannaka-ma ukīl sissiktaka gimil balāṭī šukun elīya dalīlīka ludlul  2 KA.INIM.MA šuʾillakki Šitaddaru  KÌD.KÌD.BI ana maḫar Šitaddari ūra tašabbiṭ mê ellūti tasallaḫ nignak burāši tašakkan šikara tanaqqi šiptu annītu tamannu x x muṣaʾʾirāni arqi bīnu x x sīkti mēsi x ina šaman šurmēni tapaššassu x imḫur-līm imḫur-ešrā šuruš pillê ištēniš tasâk ina šikari tašakkan ina kakkabi tušbāt ina šēri balu patān tašaqqīšu-ma mimma lemnu ul iṭeḫḫēšu 
