aemw/amarna/P271028
Rib-Eddi qibima ana šarri bēliya ana šupāli šēpēt bēliya 7 u 7 amqut inūma šapar bēlī ana taskarinnimma ištu šadî Zalhi u ištu āl Ugariti tulqûna lāmi ileʾʾû uššar eleppātiya ana ašrānu inūma nukurtu Aziru ittiya u gabbi hazannūtu šalmūšu kī libbišunu tillakūna eleppātušunu u tilqûna hišihtašunu šanītam mīnum yaddinu mimma u balāṭam šarru ana hazannūti ibrīya u ana yâši lāmi yaddinu mimma u pānānu ana abbūtiya yuššaru ištu ēkallāti kaspū u mimmu ana balāṭišunu u yušširu bēlī ṣābī ana šâšunu u anumma anāku ašpuru ana bēliya ana ṣābī u ṣābū maṣṣartu lā tuššarūna u mimmu lāmi yuddanu ana yâši u ayyāmi allakam anāku inūma qabīmi šarru bēlī uṣurmi ramānka u uṣur āl šarri ša ittika kī anaṣṣaru ramāniya šaparti ana šarri bēliya laqûmi gabbi ālāniya mār ʿAbdi-Aširta bēlšunu āl Gubla ištēn ālu ana yâši u allû ušširtī mār šipriya ana šarri bēliya ṣābū lā yuššaru u mār šipriya lā tušaṣṣûna u ušširaššu qadumi ṣābī rēṣūti šumma šarru zaʾir ālšu u īzibašši u šumma yâtiya u ipaṭṭaranimi u uššira amīlka yinaṣṣarši mīnummi lā yuddanu ištu ēkalli mimmu ana yâši u ṣābū Hatti u išarrapū mātāti ana išāti aštappar aštanni lā yatūruna awātu ana yâši ṣabtū kali mātāt šarri bēliya u qāl bēlī ištu šunu u anumma inanna tubbalūna ṣābī mātāt Hatti ana ṣabāti āl Gubla u milik ana ālika u lāmi yišme šarru ana amīlī miši gabbi kasap u hurāṣ šarri taddinūni ana mārī ʿAbdi-Aširti u šuāti taddinūni mārū ʿAbdi-Aširti ana šarri danni u kīnanna dannū
