atae/ctn6/P498857
kunuk Nur-Šamaš mār Pušhi kunuk Nabu-šumu-iddina mār Sukkaya gimru 2 amēlē bēl nišē tadāni Ahati-leʾi Seʾ-hari marʾūša 3 rūṭu gimru 2 nupšāti ša amēlē annūti uppišma Šamaš-šarru-uṣur ša-rēši issu pān amēlē annūte ina libbi 2 manê 1 šiqil ṣarpi ina manê ša Gargamis ilqe kaspu gammur tadin nišē šuātu zarpu laqiu tuāru dēnu dabābu laššu mannu ša ina urkiš ina matēma izaqqupāni iparrakūni lū amēlē annūte lū marʾēšunu lū mār marʾēšunu lū šaknušunu lū mammunnušunu ša issi Šamaš-šarru-uṣur marʾēšu mār marʾēšu dēnu dabābu ubtaʾʾūni 5 manê ṣarpi masû 1 manê hurāṣi sakru ina burki Inurta āšib Kalha išakkan 2 sissê paṣūti ina šēpē Aššur irakkas 1 harbakkanni ina šēpē Nergal ušerrab 7 appārī ša lā kiṣrī ina bāb Aššur izaqqap bilat anniki ana pāhat ālīšu iddan ṣibti benni ana 1 mē ūmē sartu ina kal šanāti kaspu ina 10.MEŠ-te ana bēlēšu utâra ina dēnīšu idabbubma lā ilaqqe  šību Ṣil-Bel-dalli ša-rēši šību Samidu tupšarru šību Dagil-ili ša-rēši šību Nabu-šumu-iddina mār šīmi šību Dudu lahhinnu ša Inurta šību Urdu nuhatim bēt ili ša Nabu šību Nur-Šamaš mār Kur-ilaʾi atû šību Nabu-leʾi mār amat ēkalli šību Ṭur-nadin-apli rab sikkāti ša mār šarri šību Pan-Issar-lamur mār Nabiʾa šību Inurta-aplu-uṣur āpiu ša Inurta šību Issar-šumu-iddina tupšarru ṣābit tuppi Addari ūm 9.KAM₂ limme Ahu-ilaʾi šakin Gargamis šību Mar-lihia mār Ṭab-šar-Issar šību Nur-Šamaš mušākil iṣṣūrī šību Il-yadinu mušākil iṣṣūrī šību Urdu-Issar mušākil iṣṣūrī šību Qat-Issar-aṣbat sandû šību Nabu-pi-ahi-uṣur urdu ša Nabu šību Tuttaya atû šību Mannu-ki-Inurta ša-pān-nērebi 1/2 šiqil ṣarpi ša kunukkišunu šību mušākil iṣṣūrī
