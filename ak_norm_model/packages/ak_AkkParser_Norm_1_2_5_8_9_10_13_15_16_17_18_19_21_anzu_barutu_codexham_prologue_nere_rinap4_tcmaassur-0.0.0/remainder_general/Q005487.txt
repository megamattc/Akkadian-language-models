ribo/babylon7/Q005487
Nabium-kudurri-uṣur šar Babilam zānin Esagil u Ezida mār Nabium-apla-uṣur šar Babilam anāku aššum maṣṣarti Esagil dunnunim lemnum u šaggišum ana Babilam lā sanāqa ša manāma šar mahri lā īpušu dūru dannum in kamât Babilam balar ṣīt šamši Babilam ušashir hirīssu ahrema kibirša in kupri u agurru uzaqqir huršāniš bābātišu šadlāti urakkisma dalāti erēnim ṣīrāti siparri uhallipma urattišināti mūṣî mêšu asniqma in kupri u agurru abnâ sukkīšu aššum in mūṣê mêša habbātim muttahallilum lā erēbi in parzillum ellūtim aṣbat mūṣâ in hūqu gullātim parzillum uššimma uššiṭ rikissa maṣṣarti Esagil u Babilam udanninma šumam dāriʾam ša šarrūtiya lū aštakkan Marduk bēla lipit qātīya ana damiqtim naplisma balāṭam dāriʾam ana širikti šurkam ēma qablam u tāhāzi lū rēṣi tukultiya Marduk attāma kakkīka ezzūtim ša lā immahharū ana šumqut nakirīya lillikū idāya
