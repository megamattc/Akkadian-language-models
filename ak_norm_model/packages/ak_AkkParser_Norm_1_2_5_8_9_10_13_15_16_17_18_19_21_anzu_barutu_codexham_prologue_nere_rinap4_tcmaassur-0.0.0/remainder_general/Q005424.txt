ribo/babylon7/Q005424
Ebabbarra bīt Šamaš ša Sippar ša Nabium-kudurri-uṣur šar Babili šar mahri bītu šuātim idkûʾīma temmēnšu labīri lā ikšudu Ebabbarra šuātim īpušma ana Šamaš bēlišu iddin ina 52 šanāti ša bīti šuātum igārātušu iqūpāma illikū labāriš yâti Nabium-naʾid šar Babili zānin Esagil u Ezida ina palêya kīnim ša Sin u Šamaš irammū Ebabbarra šuāti adkema hiṭṭatsu ahṭuṭ temmēnšu labīri ša Šarru-ukin šar mahri īpušu āmurma eli temmenna Šarru-ukin īpuššu ubān lā aṣê ubān lā erēbi uššūšu addima ukīn libnātsu gušūrī erēnī ṣīrutum tarbīt Hamanu ana ṣulūlišu ušatriṣ dalāt tiālī ša irīssina ṭābi ina kaspi ebbi u erî namru ušalbišma ēma bābātišu urattâ Ebabbarra šuātim šipiršu ušaklilma bītu kīma ūmu unammirma ana balāṭi napšātiya sakāpu nakriya ana Šamaš bēliya lū aqīš Šamaš bēlu rabû ūmišammu lā naparkâ ina mahar Sin abi ālidika damqāti Esagil Ezida Egišnugal Ebabbarra Eanna Eulmaš šubat ilūtikunu rabīti liššakin šaptukka kīma šamê išdāšunu likūnū u puluhti Sin bēl ilī u ištarāti ina šamāmū libbi nišīšu šuškināma ai iršâ hiṭītī išdāšunu likūnū yâti Nabium-naʾid šar Babili pālih ilūtikunu rabīti lalê balāṭu lušbi u ša Bel-šarra-uṣur māru rēštû ṣīt libbiya šūriku ūmēšu ai iršâ hiṭītum ša eli asumittum ša Sippar Ebabbarra bīt Šamaš ša Larsa ša ūmū rūqūti Sin šarru ša ilī bēl ilī u ištarāti āšibūtu ša šamê u erṣetim eli āli u bīti šâšu isbusuma šipik baṣṣī rabûti elišu iššapkūma lā innamrū kiṣṣīšu ina palê Nabium-kudurri-uṣur šar Babili šar mahri ālik mahriya mār Nabium-apla-uṣur šar Babili ina qībi Sin u Šamaš bēlēšu itbûnimma šārī erbetti mehê rabûti baṣṣī ša eli āli u bīti šuātim katmū innasihma hiṭṭatum ihṭuṭma temmenna Ebabbarra ša Burna-Buriaš šarri pānâ ālik mahrišu īpušu īmurma eli temmenna Burna-Buriaš ubān lā aṣê ubān lā erēbi uššū Ebabbarra šuāti iddi ana mūšab Šamaš bēlu rabû u Aya kallāt narāmtišu bītu īpušma ušaklil šipiršu Šamaš bēlum rabû qerbašu ušarmâ šubtum yâti Nabium-naʾid šar Babili zānin Esagil u Ezida inanna ina MU.10.KAM ina palêya kīnim ša Sin u Šamaš irammū Šamaš bēlu rabû ihsusma šubatsu rēštīti ina šutti ša āmuru u nišī ītammarūni ana muhhi temmenna Ebabbarra labīri šuātu Ebabbarra ana ašrišu turru šubat ṭūb libbišu umaʾʾeranni yâši nahlaptu ziqqurrat elītu appalisma ušadkâmma nišī mādūtu limītu bīt ziqqurrat šuātum imitta šumēla pāni u arki ahṭuṭma Ebabbarra adi sihirtišu āmurma šiṭir šum ša Hammu-rapi šar mahri ālik mahriya ša 7 mē šanāti lām Burna-Buriaš Ebabbarra u ziqqurratum eli temmenna labīri ana Šamaš īpušu qerbašu appalisma ihdi libbī immirū zīmūya Ebabbarra eli temmenna Hammu-rapi šar mahri ubān lā aṣê ubān lā erēbi uššūšu addima ukīn libnātsu Ebabbarra eššiš ēpušma ušaklil šipiršu gušūrī erēnī ṣīrūtum tarbīt Hamanu ana ṣulūlišu ušatriṣ dalāt tiālī ša irīssina ṭābi ēma bābātišu uratti bītu šuātum ēpušma kīma ūmu unammirma ana Šamaš bēlu rabû bēliya ana balāṭi napšātiya sakāp nakriya lū ēpuš Šamaš bēlu rabû ūmišamma lā naparkâ ina mahar Sin abi ālidika ina niphi u rībi damqāti Esagil Ezida Egišnugal Ebabbarra Eanna Eulmaš šubat ilūtikunu rabûti liššakin šaptukka kīma šamê išdāšunu likūnū yâti Nabium-naʾid šar Babili pālih ilūtikunu rabītu lalê balāṭi lušbi u ša Bel-šarra-uṣur māru rēštû ṣīt libbiya šūriku ūmēšu ai iršâ hiṭītī ša eli asumittum ša Larsa temmenna Eulmaš ša Akade ša ultu pāni Šarru-ukin šar Babili u Naram-Sin mārišu šarrāni šūt mahri u adi palê Nabium-naʾid šar Babili lā innamru Kurigalzu šar Babili šarru šūt mahri ubaʾʾima temmenna Eulmaš lā ikšud kīam išṭurma iškun umma temmenna Eulmaš ubaʾʾima adlipma lā akšud Aššur-ahu-iddina šar Mat-Aššur u Aššur-bani-apli māršu ša Sin šar ilī kiššat mātāti ušatlimušunūtima temmenna Eulmaš ubaʾʾû lā ikšudū išṭurūma iškunū umma temmenna Eulmaš šuāti ubaʾʾima lā akšud ṣarbatum u maštû akšiṭma tēnê Eulmaš lū ēpušma ana Ištar Akade bēltu rabītu bēltiya lū addin Nabium-kudurri-uṣur šar Babili mār Nabium-apla-uṣur šar mahri ummānišu mādūtu idkâmma temmēn Eulmaš šuātu ubaʾʾima idlipma ihṭuṭma išpilma temmenna Eulmaš lā ikšud yâti Nabium-naʾid šar Babili zānin Esagil u Ezida ina palêya kīnim ina puluhtu ša Ištar Akade bēltiya bīrī abrema Šamaš u Adad ipulūʾinni anna kīni ša kašādu temmenna Eulmaš šuāti šīr dumqi ina têrtiya iškunū nišīya mādūtu umaʾʾerma ana buʾʾî temmenna Eulmaš šuāti 3.TA šanāti ina hiṭṭatum ša Nabium-kudurri-uṣur šar Babili ahṭuṭma imnu šumēlu pāni u arku ubaʾʾima lā akšud kīam iqbûni umma temmenna šuātu nubaʾʾîma lā nīmur rādu ša mê zunni ibbašima hīpi iškunma nīmurma kīam aqbišunūti umma hiṭṭatum ina hīpi šuāti huṭṭāma adi temmenna ina hīpi šuāti tātamarā hīpi šuāti ihṭuṭūma temmenna Eulmaš ša Naram-Sin šar mahri mūšab Ištar Akade Nanaya Anunitum u ilī šūt Eulmaš ikšudūma iqbûni ihdi libbī immirū pānūya eli temmenna Eulmaš šuāti ubān lā aṣê ubān lā erēbi temmenna šuāti diʾum parak adi 2.TA ziqqurrētišu addima ukīn libnātsu tamlâʾ umallišuma eli pāni qaqqar aškunšu aššu lā mašê temmenna Eulmaš Eulmaš ēpušma ušaklil šipiršu gušūrī erēnī ṣīrūtum tarbīt Hamanu ana ṣulūlišu ušatriṣ dalāt tiālī ša irīssina ṭābi ina bābātišu lū ušziz bītu šuāti kīma ūmu unammirma ana Ištar Akade bēlti rabīti bēltiya ana balāṭi napšātiya sakāp nakriya lū ēpuš Ištar Akade bēltu rabītum bēltiya ina mahar Sin abi ālidika damqāti Esagil Ezida Egišnugal Ebabbarra Eanna Eulmaš šubat ilūtikunu rabûti liššakin šaptukka kīma šamê išdāšunu likūnū yâti Nabium-naʾid šar Babili pālih ilūtikunu rabīti lalê balāṭi lušbi ša Bel-šarra-uṣur māru rēštû ṣīt libbiya šūriku ūmēšu ai iršâ hiṭītī ša eli asumittum ša Akade Eulmaš ša Sippar-Anunitum ša Sin šar ilī eli āli u bīti šâšu isbusu ušadkâmma Sin-ahhe-eriba šar Mat-Aššur nakru zāmânû ālu u bītu šâšu ušālik karmūtu inanni yâti Nabium-naʾid šar Babili zānin Esagil u Ezida ina palêya kīnim ša Sin u Šamaš irammūš Anunitum bēltu rabītum bēltiya āšibat Eulmaš ina qibīt Sin šar ilī abi ālidišu ana āli u bīti šuātum taršû salīmu ina šutti ina šāt mūši ana epēš Eulmaš tušabrânni šutti ihdi libbī immirū zīmūya ušadkâmma ṣābī mādūtu temmēn Eulmaš šuāti ahṭuṭma ṣalmu šiṭir šumi ša Šagarakti-Šuriaš šar Babili šar mahri ina hiṭṭatum šuāti āmurma kī annâʾ ina muhhi ṣalmu šiṭir šumšu šaṭir umma Šagarakti-Šuriaš rēʾû kīnum rubû naʾdu migir Šamaš u Anunitum anāku inu Šamaš u Anunitum ana bēlūt māti šum imbû ṣerret kalâ nišī qātūʾa ušmallû inūšu Ebabbarra bīt Šamaš ša Sippar bēliya u Eulmaš bīt Anunitum ša Sippar-Anunitum bēltiya ša ištu Sabum ina labār ūmu igārūšunu iqūpma igārīšunu aqqur uššīšunu eptû eperīšunu assuh parakkīšunu aṣṣur uṣurātišunu ušallim ušmallu uššīšunu eperī kīdi utēr igārīšunu ana ašrišunu unammir šikittašunu eli ša pāni ušātir ana šâti Šamaš u Anunitum ana epšētiya šūqurāti libbakunu lihduma līrikū ūmūya liddišū balāṭi ūmu rīšātu arhu tašīlāti šanāti hegalla ana širikti lišrukūnu dīn kitti mīšari liqbâ u salīmu lišabšûma matīma annâ šiṭir šumi ša Šagarakti-Šuriaš šar Babili šar mahri ša Eulmaš ša Sippar-Anunitum īpušu temmēnšu labīri appalisma ubān lā aṣê ubān lā erēbi eli temmenna labīri uššūšu addima ukīn libnātsu Eulmaš šipiršu ušaklilma kīma ūmu unammirma ana Anunitum bēlti rabīti bēltiya ana balāṭi napšātiya sakāp nakriya lū ēpuš Anunitum bēltu rabītu ina mahar Sin abi ālidika damqāti Esagil Ezida Egišnugal Ebabbarra Eanna Eulmaš šubat ilūtikunu rabûti liššakin šaptukka kīma šamê išdāšunu likūnū u puluhti Sin bēl ilī ina šamāmū libbi nišīšu šuškināma ai iršâ hiṭītī išdāšunu likūnū yâti Nabium-naʾid šar Babili pālih ilūtikunu rabītu lalê balāṭi lušbi u ša Bel-šarra-uṣur māru rēštû ṣīt libbiya šūriku ūmēšu ai iršâ hiṭītī ša eli asumittum ša Sippar-Anunitum epištu Sin bēl ilī u ištarāti āšibūtu ša šamê u erṣetim ša ina muhhi asuminētu ša galāla ašṭuruma ana šamê ša nišī arkûtum
