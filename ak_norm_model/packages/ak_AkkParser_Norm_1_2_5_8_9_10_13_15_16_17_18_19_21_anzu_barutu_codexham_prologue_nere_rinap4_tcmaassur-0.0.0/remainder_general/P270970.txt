aemw/amarna/P270970
ana Aman-appa abiya qibima umma Rib-Addi mārika ana šēpēt abiya amqut aqtabi u aštanni ana kâta ul tileʾʾûna laqaya ištu qāt ʿAbdi-Aširta kali habirī ittišu u hazannūtu ul tišmûna mimma u šaprū ana šâšu u kīnanna dān u taštannâ awāta ana yâši ušširammi amīlka ittiya ana ēkalli u lā kašid irēšu u ušširtīšu qadu ṣābī tillati ana kâta adi aṣi ṣābū piṭṭāti ana naṣār napištika u aqbi ana kâta lā ileʾʾû uššaršu ul yišmâ ʿAbdi-Aširta u mannu ilteqânni ištu qātišu u taqbi ana yâši ul tapallah u taštanni awāta ana yâši ušširmi eleppa ana māt Yarimmuta u ūṣâka kaspū lubūšī ištu šâšu anumma amīlū ša nadnāta ana yâši innabtū gabbu habāliya elika šumma taqūl ana yâši anumma išteme ul inūma ušširtī amīliya ana ēkalli u iqbi ana amīli u izziz patar siparri eliya u ammahaṣni tišîšu anumma dān ina arni annû u ina arni šanî mīnu ilteqânni šumma 2 arha yānu ṣābī piṭṭāti u ītezib āla u paṭrātī u balṭat napištiya ana ipēšu ipeš libbiya šanītam ul tīde attā māt Amurri urra u mūša tubaʾʾûna ṣābī piṭṭāti ul taššaš naqṣapū u qibi ana šarri kušda kīma arhiš
