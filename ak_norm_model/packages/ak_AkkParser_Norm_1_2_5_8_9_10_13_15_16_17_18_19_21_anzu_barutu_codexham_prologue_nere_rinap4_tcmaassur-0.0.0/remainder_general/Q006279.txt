ribo/babylon3/Q006279
ana Enlil bēli šurbî šaqî šar gimri massû ṣīri etel šamê u erṣetim mušīm šīmāti kabti šitrāhu ša ina gimri ilī lā iššannanu bēlūssu šar ilī bēl sehip šamāmī ša ana ṣīt pîšu Igigi kullatsunu inūqū palhiš u ana nadānu ûrtišu Anunnaki kiššatsunu išūbū apišam bēl Ekur u Nippur āšib Ekurigigal bēlišu Simbar-Šipak šar mīšaru rēšu šahṭi muštēšir alkakāti Anim u Dagan mušallimu mēsīšun kussê Enlil ša Ekurigigal ša Nabu-kudurri-uṣur šar mahru īpuš ina palê Adad-apla-iddina šar Babili nakru Aramu u Sutu ayyābī Ekur u Nippur mušalpit Duranki ša Sippar āl ṣâti šubat dikuggal ilī ušahbit mēsīšun išlulūma Mat-Šumeri u Akkadi ušamqitū gimir ēkurrāti bušâ makkūr Enlil ša Aramu itbalūma īkimū Subarti ina qibīt Enlil malik ilī šaqî bēl bēlī Marduk šar gimri ša šuddû u šūšubu bāšû ittišu Utulu hurbāšu ayyābī sāʾidi gārê bušâ makkūr Enlil Aššuru īdûma ušērib qereb Baltil ultu qereb Baltil ana Duranki itūru ašruššu Simbar-Šipak šakkanak Enlil itpēšu narām {d}x rēʾû palhu ša ašrāt Enlil šiteʾʾa mūdû ana udduš Ekur u Nippur ikkud ittaʾʾid x kussê mēsi iṣu dārû ša ihzīšu ṣāririumma šūturu nabnītsu ana simāti Ellilūtišu ṣīrti ušēpišma iškun ana šatti Marduk bēlu rabû Enlil ilī šurbû ina kussê šuāšu ina ašābišu šīmāt Simbar-Šipak šar mīšaru rēʾî bibil libbišu ana damiqti liššakin kīma labīrišu šaṭirma bari qātī Marduk-šarrani mārišu ša Rimut-Nabu mār Luṣi-ana-nur-Irra līplīp Sin-leqe-unneni kalê Ištar Uruk u Nanaya ērib bīt Kanisurra ṭupšar Eanna ṭuppi Rimut-Nabu līplīp Sin-leqe-unneni kalê Ištar Uruk u Nanaya ērib bīt Kanisurra Kislimu UD.1.KAM₂ šaṭir ša ina muhhi kussê ša Nippur x
