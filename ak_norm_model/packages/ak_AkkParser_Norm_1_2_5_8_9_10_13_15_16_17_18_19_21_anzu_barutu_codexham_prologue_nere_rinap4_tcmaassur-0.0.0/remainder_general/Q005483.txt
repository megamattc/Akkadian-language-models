ribo/babylon7/Q005483
Nabium-kudurri-uṣur šar Babili rubâm naʾdam itût kūn libbi Marduk rēʾûm kīnim muštēšir ašrāti Nabium muṭīb libbišun iššakku ṣīri ša ana zinnāti Esagil u Ezida ūmišam tiṣmuruma damqāti Babili u Barsipa išteneʾʾû kayyānam emqa mutnennû zānin Esagil u Ezida aplu ašarēdu ša Nabium-apla-uṣur šar Babili anāku inum Marduk bēli rabiʾu ilu bānûʾa kīniš ibbânnima damqāti ālišu Babili rabîš umaʾʾeranni anāku ana Marduk bēliya kayyānāk lā baṭlāk ša eliša ṭābu uddakku lā naparkâ ītamâm libbam ina kaspi hurāṣi nisiqti abnī šūqurūtim erâ musukkanni erēni mimma šumšu šūquru šundulam lā bāšâ hišihtim Esagil aznunma šaššiš ušāpâ šarūrūšu Ezida ušaklilma kīma šiṭerti šamāmī ubannim Imgur-Enlil u Nemetti-Enlil dūrāni rabûti ša Babili uštēširma kāri hirītišu ina kupri u agurri šadâniš abnima ālu ana kīdānim ušashir rīmu erî ekdūtim u mušhuššī šēzuzūtim ina bābātišu ušzizma ālu Babili ana tabrātim ušēpi niṣirti Esagil u Babili ašteʾʾema ina ṭurri elî ša Abul-Ištar ištu kišād Puratti adi meherat abul itât āli ana kīdānim halṣi rabītim ina kupri u agurri abnima išissa meherat apsî ina šupul mê bērūtim ušaršid rēšīšu šadâniš uzaqqir maṣṣartim nakliš udanninma ālu Babili ana niṣirtim aškun Marduk bēli rabiʾu lipit qātiya ana damiqtim hadîš naplisma damqātuʾa liššakna šaptukka ina pîka ellu ša lā nakri ibi arāku ūmīya qibi littūti ina qibītika ṣīrtim ša lā šupêlu ai īši nakiri mugallitu ai aršâm
