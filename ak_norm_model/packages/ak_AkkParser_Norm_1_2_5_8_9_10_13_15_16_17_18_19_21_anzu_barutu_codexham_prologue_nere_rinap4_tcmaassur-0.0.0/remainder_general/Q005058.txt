cmawro/cmawr2/Q005058
Šamaš bēl elâti u šaplâti alsīka Šamaš šimânni alsīka Šamaš ana dīnīya qūla Šamaš erēna ella ina pîya bīna ella ina imittīya suḫušša ella ina šumēlīya ilikulla ina rēšīya našiʾāku ṭīda ša kibir nāri kilallē aṣṣabat limḫurūka Šamaš ina aṣāʾīka Idiqlat u Purattu ayabba tâmtu rapaštu x x billatu našpu kurunnu x x ellu x Šamaš ana dīnīya qūlam-ma ina dīnīka mīšarūta lullik  KA.INIM.MA ušburrudê KÌD.KÌD.BI sebet ṣalmī tabanni ištēn ša ṭīdi ištēn ša līši ištēn ša lipî ištēn ša iškūri ištēn ša kupsi ištēn ša bīni ištēn ša erēni tabannī-ma kīma kanni talammīšunūti u kīma ḫuḫāri talammīšunūti kīam taqabbi Šamaš ṣalmī annûtu ša attā tīdû anāku lā īdû ša bēl ikkīya bēl dīnīya bēl ṣerrīya bēl rīdīya u bēl lemuttīya ša ipša bārta u lemutta īpušanni ša ṣalmīya ibnû isqīya ina qabri ušnillu mindātīya ilqû itiq eper šēpīya išbušu ša ruʾtī ilqû ša x ša sissiktī ibtuqu ša x ša īpuša ušēpiša ša x x x x x ḫuršānu dannu elīkunu limqut šadû liktumkunūši šadû litēʾkunūši šadû liklākunūši lumunkunu kīma qutri lītelli ana šamê kīma bīni nasḫi ana ašrīšu ay itūr ina bubbuli teppuš-ma kišpū pašrū  bēl bēlī šar šarrī Šamaš kī pî tuppi x x gabari Bābili šaṭir-ma bari x-x an x x-x-x x x
