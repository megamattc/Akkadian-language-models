ribo/babylon7/Q005422
Nabium-naʾid šar Babili zānin Esagil u Ezida rubû naʾdu mušteʾʾû ašrāti ilī rabûti idān zāninātu ša ūmišam ana palāh ilī bāšâ uznāšu libba palhu ša ana amāt ilī u ištarāti rabîš putuqqu ašru kanšu ša rašû puluhtim ana ilī u ištarāti ginâ usappû ana lā rašê hiṭītī ṣabtu sissikti ilī išteneʾʾû balāṭi libbuš palhuma amāt ilī naṣru aššum ina paraṣ ilī lā šalāṭi usallû ilī rabûti mimmû ippušu išteneʾʾû arkatsu hīṭa ana supê u tēmīqi arki ilī redû in libbišu gamru usallû Bel u mār Bel ana šâṭi serdêšunu kunnušu kišādsu ana šumišunu šūquru palhu ilī rabûti mār Nabium-balassu-iqbi rubû emqa anāku enūma Marduk bēlu rabû bēlūt mātišu iqīpanni zanānūt māhāzā uddušu ešrēti umallû qātūʾa ana zinnāti Esagil u Ezida ul apparakkâ kayyāna rēš mimmâ damqa ušerreb qerebšun igisê šūqurūti attanabbalšunūši mimma šumšu ṭuhhudu udašši ina qerbišun itti zinnāti Esagil Ezida u ešrēti ilī rabûti Ebabbarra bīt Šamaš ša qereb Sippar ša šar mahri īpušuma lā innendū igārūšu bītu šuāti iqūpma itrurā rēšāšu aššum bītu šuāti epēšu bēlu rabû Marduk uqaʾʾânni igārūšu qayyapūtim adke eperī qerbišu assuhma 18 ammati qaqqar ušappil temmenna labīru ša Naram-Sin šar mahri appalisma eli temmenna labīru addâ libnāssu ša ištu ūmē ṣâti šarru ina šarrī lā ibnû manāma ina šar mahri bītu ša kīam bunnû ana Šamaš lā īpušu Ebabbarra ana Šamaš bēliya rabîš ēpuš mimma hišihti Ebabbarra lā aklâmma ušērib qerebšu erēnī dannūtim ašūhī paglūti musukkannī rabûti qerbašu ušērib inūšu ša Šamaš bēli rabî dayyāni ṣīrim ša šamê u erṣetim āšib Ebabbarra ša qereb Sippar bēliya agê hurāṣi simat ilūtišu ša apru rāšuššu tiqnu tuqqunu bunnû zarinnu šattišamma šuršudu lā ibaššû tēnâšu manāma šarru ālik mahriya tēnê agê šuāti lā īpušu ana epēš agê hurāṣi libbī palih rašâku puluhti upahhirma mārī Babili u Barsipa enqūti rāš ṭēmi kīma labīrimma linnepuš iqbûni ašrāti Šamaš u Adad bēlī bīri ašteʾʾema ša epēš agê ša lā zarinni Šamaš u Adad ina têrtišunu ulla ītappalūʾinni apqidma ulla ušallišma šīr lumnu iššakna in têrtiya ašnima aššum epēš agê ša lā zarinni ašrāti Šamaš u Adad ašteʾʾema šumma ša eli ilūtišunu ṭābu u eli Marduk āšib Esagil bēliya Šamaš u Adad anna kīnu ušaškinū in têrtiya šumma mazzāzu arik ūmū rubê irrikū šumma padānu šubtīšu kašid kibis šēp amēli itti ili šūšur ili ana amēli akal inaddin ūlū mê uṣṣab šumma šulmu šakin šulum napištim šumma martu išdāšu imna kīn šumēli nasih išid ummāniya kīn išid ummān nakri nasih šumma šumēl marti šatiq nakri illatsu išalliṭsu ummān rubê zittu ikkal šumma ubānu šalim bēl nīqi išallim ūmūšu irrikū šumma ṣibtu rapaš ṭūb libbi šumma elītu alik šēp uššurti šumma amēlu in dīni eli gārîšu izzaz šumma ubānu hašî qabal išissu uššur ummānī zittu ikkal šumma tīrānu 14 ina šalimtim kišitti qātīya ṣummirāt ummāniya ikaššadū ummānī ina harrāni illiku zittu ikkal dumqu têrti annīti ūmi mahrâ āmurma aššum ša eli Marduk bēliya ṭābu ašne têrti apqid šīru damqu ša epēš agê šuāti kīma labīrimma iššakna in têrtiya šumma mazzāzu arik ūmū rubê irrikū šumma padānu 2-ma ina imitti šaknū ilū ina idi illakū šumma šulmu uštešni išid kīnū šubat nēhtim šumma padānu imitti marti pašiṭ marti šakin ummānka rēš eqlišu ikaššad šalmūssu iterra šumma martu arik ūmū rubê irrikū šumma šumēl marti ṣamid šēp kasât nakri šumma ina qabal ṣēr ubāni qablî kakki šakinma šapliš iplus kakki Ištar rēṣiya tīb nakri suhhuru šaniš kakku dēpi šumšu šumma elītu ṣēr hašî imitti ībir u kaskasu ina qablišu pališ musarrir ummān nakri ina nakbatišu imaqqut šumma kubšu eli kīdītum irkab ṣilli ili eli amēli ibašši ilu zenû itti amēli islim têrti šuāti appalisma ana amāt Šamaš u Adad bēlī bīri atkalma agê hurāṣi kīma labīrimma ša zarinni in gišnugalli u agusīgu šūšubu in abnī nisiqtim šuklulu in šipir Kusibanda u Ninzadim eššiš abni ūmiš unammirma mahar Šamaš bēliya ukīn Šamaš bēlu rabû mimmû ēteppušu hadîš naplisma ana yâti Nabium-naʾid šarri zāninika balāṭā ūmē arkūti šebê littūtu ana šeriktim šurkam ipat kibrāt erbettim nuhuš tâmāti hiṣib šadî u mātitān šattišamma ana Esagil ēkal šamê u erṣetim lušērib anāku lū šarru zāninu muddiš x ešrēti ilī rabûti ana dāriʾāti
