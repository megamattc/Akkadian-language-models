cmawro/cmawr3/Q007444
šumma amēlu nīš libbīšu eṭir-ma lū ana sinništīšu lū ana sinništi aḫīti alāka muṭṭu ana maḫar Ištar kakkabī paṭīra tukān niqâ tanaqqi nignak burāši tašakkan šikara tanaqqi-ma imitta ḫimṣa šumê tašakkan šikara tanaqqi šina ṣalmī lipî šina ṣalmī iškūri šina ṣalmī kupri šina ṣalmī gaṣṣi šina ṣalmī ṭīdi šina ṣalmī līši šina ṣalmī erēni teppuš ina pursīti lā ṣaripti ina išāti ana maḫar Ištar kakkabī tašarrap-ma kâm taqabbi  ÉN nannarat šamê telītu Ištar bēlet ilī ša annaša annu muttallat ilī ša qibīssa ṣīrat bēlet šamê u erṣeti mumaʾʾirat kala ālānī Ištar ina nipḫīki kitmusū napḫar bēlē anāku annanna mār annanna aktamis maḫarki ša kišpī epšūninni ina erṣeti šunullū ṣalmīya kīma uqnê lūbib zumrī kīma ašnugalli lū namrū rēšīya kīma kaspi ebbe kīma ḫurāṣi ruššê adirta ay arši tarmuš imḫur-līm imḫur-ešrā ardadillu sikillu nīnû {giš}GAN.U₅ liṭrudū ruḫêya annâ šalāšīšu taqabbī-ma  DÙ.DÙ.BI kaspa ḫurāṣa uqnâ ašnugalla tarmuš imḫur-līm imḫur-ešrā ardadilla sikilla nīnâ GAN.U₅ ina x kitê tašakkak ina kišādīšu tašakkan puḫāla ina rēš eršīšu tarakkas immeru parsu ina šēpīt eršīšu tarakkas ina pūt puḫāla šipāti tanassaḫ u pūt immeri parsi šipāti tanassaḫ-ma ṭurrī aḫennâ taṭammi-ma šiptu annītu šalāšīšu ana muḫḫi tamannu ina qablīšu tarakkas-ma nīš libbi  ÉN ina rēš eršīya rakis puḫālu ina šēpīt eršīya rakis immeru parsu ina qablīya šipātūšunu raksā kīma puḫāli išteššerīšu kīma immeri parsi šinšerīšu kīma iṣṣūr-ḫurri šalaššerīšu rāmanni kīma šaḫî erbēšerīšu kīma rīmi ḫanšā kīma ayyali ḫanšā xta attūka kal dadmē xta attūka kal ḫuršānī ina qibīt Ištar bēlet ruʾāme Nanaya bēlet kuzbi šina iqbâ anāku ēpuš TU₆ ÉN  kīma labirīšu šaṭir bari tuppi Issar-tarība šamallî ṣeḫri mār Marduk-šallim-aḫḫē tupšar bīt Aššur
