ribo/babylon7/Q005571
Nabium-kudurri-uṣur šar Babili rubâm naʾdam migir Marduk iššakku ṣīri narām Nabium rēʾû kīnim ṣābit uruh šulmu ša Šamaš u Adad eršu itpēšu ša ana emūqu Erra šagapūru bāšâ uzunāšu mūdē tašīmti mušteʾʾû ašrāti Zababa u Ištar ašru sanqa ša ana Marduk bēlu rabiʾu Enlil ilī mušarbû šarrūtišu u Nabium sukkallam ṣīri mušāriku ūm balāṭišu kitnušuma ippušu rēšūssun šakkanakku lā āneha zānin Esagil u Ezida idān zannātim bābil igisê rabûti ana Esagil naʾdam muštēmiqu itûti kūn libbi ilī rabûti gugallum qardam mumakkir qarbātim ikkari Babbilu muṭahhid ešrētim mukīn sattukku aplu ašarēdu ša Nabium-apla-uṣur šar Babili anāku inum Marduk bēlu rabiʾu kīniš ibbânnima mātu šutēšuru nišim rēʾâm zanānam māhāzī uddušu ešrētim rabîš umaʾʾeranni anāku ana Marduk bēliya palhiš utaqqû ina Esagil kiṣṣi rašbu ēkalli šamê u erṣetim atmani šarrūtim Eumuša papāha Enlil ilī Marduk Kahilisu šubat Zarpanitum Ezida ša Esagil papāha Nabium hurāṣi namra ušalbišma unammir kīma ūmu Etemenanki ziqqurrat Babilam eššiš ēpuš Ezida bīt kīnim narām Nabium ina Barsipa eššiš abnima ina hurāṣi u nisiqtim abnī kīma šiṭerti šamāmī ubannim erēnī dannūtim hurāṣi ušalbišma ana ṣulūl Emahtila papāha Nabium pānim šelāltišunu ušatriṣ Emah bīt Ninmah libba Babili Eniggidrukalamasuma bīt Nabium ša harê Ekišnugal bīt Sin Ehursagsikila bīt Ninkarraka Enamhe bīt Adad libba Kumari Edikukalama bīt Šamaš Ekitušgarza bīt Belet-Eanna tubqāt dūru ina Babilam eššiš abnima ullâ rēšāšin ilī rabûti āšib qerebbišina ušarmâ qerebšin Babilam māhāzī bēlu rabîm Marduk āl tanadātušu Imgur-Enlil u Nemetti-Enlil dūrānišu rabûti ušaklil ina sippē bābātišu rīmī erî ekdūtim u mušhuššī šēzuzūtim abnima ušzizma ša šar mahrim lā īpuš kār hirītišu ina kupri u agurru adi šinīšu abam ālidu āli ušalʾâm yâti kār dannum adi šelāšīšu ištēn idī šanî ina kupri u agurri abnima itti kār abam ikṣuru esenniqma išissu ina irat kigallam ušaršidma rēšīšu šadâniš uzaqqir kār agurri eberti ṣīt šamši dūru Babilam ušalʾâm kār Arahti eberti ṣīt šamši ištu Abul-Ištar adi Abul-Uraš ina kupri u agurri abam ālidu ikṣurma makât agurru abarti Puratti urakkisma lā ušaklil sītattātim yâti apilšu rēštâ narām libbišu kār Arahtim ina kupri u agurri abnima itti kār abam ikṣuru udannin ana maṣṣarti Esagil u Babilam lā naškunu nābalam qereb Puratti halṣi rabītim ina nāri ina kupri u agurri ušēpiš išissu apsâ ušaršidma rēšīša uzaqqir huršāniš ša manāma šar mahri lā īpuš 4 līm ammat qaqqari itât āli nesîš lā ṭahê dūru dannum eberti ṣīt šamši Babilam ušashir hirīssu ahrema šupul mê akšud kibiršu ina kupri u agurri abnima itti kār abam ikṣuru esenniqma dūru dannum ina kupri u agurri ina kišādišu šadâniš abni Ṭabi-supuršu dūru Barsipa eššiš ēpuš kār hirītišu ina kupri u agurru ālu ana kīdānim ušashir ana Mar-biti bēlu mušabbir kakku nakirīya bīssu ina Barsipa eššiš ēpuš ana Gula šuʾēti balāṭam gāmilat napištiya āšibat Etila Etila bīssa ina Barsipa eššiš ēpuš ana Gula rubāti ṣīrti mušarbāti zikir šarrūtiya āšibat Egula Egula bīssa ina Barsipa eššiš ēpuš ana Gula bēlti rabīti muballiṭat napištiya āšibat Ezibatila Ezibatila bīssa ina Barsipa eššiš ēpuš maṣṣarti Emeslam ana dunnunim igār sihirti Emeslam u bītātišu ša pān kisallu kīma labīrimma eššiš ēpuš kār hirīti Kuta ina kupri u agurri ālu ana kīdānim ušashir Ebabbara bīt Šamaš ša Sippar Edurgina bīt Bel-ṣarbi ša Baṣ E-ibbi-Anum bīt Uraš ša Dilbat Eigikalamma bīt Lugal-Marada ša Marda Eanna bīt Ištar ša Uruk Ebabbara bīt Šamaš ša Larsa Ekišnugal bīt Sin ša Uri ešrēti ilī rabûti eššiš ēpuš ušaklil šipiršin ilī rabûti āšib libbišin ina hidâti u rīšāti qerbašin ušarmâ šubatsun ṣīrtim zinnāti Esagil u Ezida tēdišti Babilam u Barsipa ša eli ša mahri ušātiquma aškunam ana rēšētim zanānam ešrēti ilī rabûti ša eli šarrāni abbēya ušaṭṭirū kalâ epšētiya šūqurāti ina narî ašṭurma ukīn ahrâtaš kalî epšētiya ša ina narî ašṭuru mūdâ lītammarma tanitti ilī lihtassas epēšu māhāzī ilī u ištarāti ša bēli rabiʾu Marduk yâti umarrannima ušadkânni libbam palhiš lā abaṭṭilšu ušallam šipiršu inūmīšu Eulla bīt Ninkarraka ša qereb Sippar ša ištu ūm ullûtim šanātim rūqātim bīt lā šutēšuruma namâtu iṣrātsa kisrrâša lā šūdû eperi katmū itti ešrēti ilī lā innambû pitrusu sattukku ina pî ipparkû baṭlu nidbâša aššum sissikti Marduk bēliya ṣabtākuma Marduk bēli yâti irammannima uddušu ešrētim kešēri abtātim umallû qātuʾa ina palêya kīnim ana bīti šuāti rēmēnû Marduk irtaši salīmi u Šamaš dayyānam ṣīri edēšsa ittabi ana yâti rēʾûm pālihišunu epēšu iqbiʾū temmēnša labīri ahīṭ abrema zikir šum ša Ninkarraka āšibat Eulla ṣēri kalbi haṣba šaṭirma ina qerbišu innamirma eli temmēnišu labīri uššūšu ukīnma ana Ninkarraka bēlti rāʾimtiya nāṣirat napištiya mušallimat perʾīya Eulla bīssa ša qereb Sippar eššiš ēpuš sattukkūša uṭahhidma ukīn nidbâša Ninkarraka bēlti ṣīrti lipit qātīya hadîš naplisīma damqātuʾa liššakna šaptukki balāṭu ūm rēqūtim šebê littūtim ṭūb šīri u hūd libbi ana širikti šurkīm mahar Šamaš u Marduk šumgirī epšētūʾa qibim dumqūʾa
