cmawro/maqlu/Q002709
ÉN ēpištī u muštēpištī ašbat ina ṣilli amari ša libitti ašbat-ma ipšīya ippuša ibannâ ṣalmīya ašapparakkim-ma ḫašê u šamaššammī usappaḫ kišpīki utār amâtīki ana pîki ipšī tēpušī lū ša attūki ṣalmū tabnî lū ša ṭēmēki mû taḫbî lū ša ramānīki šipatki ay iqriba amâtūki ay ikšudāʾinni ina qibīt Ea Šamaš u Marduk u rubāti Bēlet-ilī TU₆ ÉN  ÉN mannu pâ iptil uṭṭata ukaṣṣer ana šamê kišpī ana erṣeti bārta īpuš ana errî mārat ilī rabûti ipša bārta amāt lemutti mannu uqarrib kīma pû lā ippattilu uṭṭatu lā uktaṣṣaru ana šamê kišpī ana erṣeti bārtu lā inneppušū ana errî mārat ilī rabûti ipša bārtu amāt lemutti lā iṭeḫḫû lā iqarrubu ipša bārtu amāt lemutti lā iṭeḫḫâ lā iqarruba yâši TU₆ ÉN  KA.INIM.MA ušburrudê pâ tašarrap ÉN dunnānu dunnānu pāris purussêni ina maḫar Nuska u Girra šupêltī šaknat alkī nabalkattu šumrī nabalkattu ina nasāḫ šēpī ša kaššāpīya u kaššāptīya šēpīki šuknī lillu lībil-ma kaššāpta ana dayyānīša dayyānša kīma nēši lissâ elīša limḫaṣ lēssa litēr amāssa ana pîša ēpištī u muštēpištī kīma nīnî linūšū kišpūša kīma azupīri liṣappirūši kišpūša kīma saḫlê lisḫulūši kišpūša kīma samīdi lisammûši kišpūša kīma kasî liksûši kišpūša kīma ḫašê liḫaššûši kišpūša kīma qitmi liktumūši kišpūša kīma errê līrurūši kišpūša kīma nuḫurti littaḫḫirā šaptāša ēpištī u muštēpištī libbalkissi sūqu u sulû libbalkissi ibratu u nēmedīša libbalkitūši-ma ilū ša ṣēri u āli kaššāptu kīma kalbi ina ḫaṭṭi kīma anduḫallat ina kirbanni kīma kibsi immeri lisammekūši-ma lītiqūši kīma kursinni imēri ina sūqi ētequ likkelmēši ēpištī u muštēpištī ina birīt kalbī lisūrū kulūlūša ina birīt kulūlūša lisūrū kalbū elīša qulmû lisūrū kīma piqan ṣabīti quturša lible TU₆ ÉN  ÉN attimannu kaššāptu ša īteneppuša šalāšat arḫī ešret ūmē mišil ūme anāku anaššâkkim-ma kukra takur šadî ḫašê tiʾût māti pitiltu pitiltu ša qašdāti terinnatu terinnatu ša šeʾa malâti annû ša kaššāpīya u kaššāptīya ḫepâ rikissun terrā kišpūša ana meḫê amâtīša ana šāri linnašpū kišpūša kīma pê liqqalpū kīma šūmī liššaḫṭū kīma suluppī lippašrū kīma pitilti ina qibīt Ištar Dumuzi Nanaya bēlet râmi u Kanisurra bēlet kaššāpāti ÉN  ÉN zīru ša tēpušāni tušēpišāni ana muḫḫīkunu ēpuša zikurudâ ša tēpušāni tušēpišāni ana muḫḫīkunu ēpuša dibalâ ša tēpušāni tušēpišāni ana muḫḫīkunu ēpuša kadabbedâ ša tēpušāni tušēpišāni ana muḫḫīkunu ēpuša šurḫungâ ša tēpušāni tušēpišāni ana muḫḫīkunu ēpuša šanê ṭēmi ša tēpušāni tušēpišāni ana muḫḫīkunu ēpuša utukku lemnu tušaṣbitāʾinni utukku lemnu liṣbatkunūši alû lemnu tušaṣbitāʾinni alû lemnu liṣbatkunūši eṭemmu lemnu tušaṣbitāʾinni eṭemmu lemnu liṣbatkunūši gallû lemnu tušaṣbitāʾinni gallû lemnu liṣbatkunūši ilu lemnu tušaṣbitāʾinni ilu lemnu liṣbatkunūši rābiṣu lemnu tušaṣbitāʾinni rābiṣu lemnu liṣbatkunūši Lamaštu labāṣu aḫḫāzu tušaṣbitāʾinni Lamaštu labāṣu aḫḫāzu liṣbatūkunūši lilû lilītu ardat-lilî tušaṣbitāʾinni lilû lilītu ardat-lilî liṣbatūkunūši ina nīši u māmīti tuqattâʾinni ina nīši u māmīti pagarkunu liqti uzzi ili šarri kabti u rubê yâši taškunāni uzzi ili šarri kabti u rubê ana kâšunu liššaknakkunūši ašuštu arurtu ḫūṣ ḫīp libbi gilittu piritti u adirti yâši taškunāni ašuštu arurtu ḫūṣ ḫīp libbi gilittu piritti adirtu ana kâšunu liššaknakkunūši aqmūkunūši ina kibrīti elleti u ṭābti Amurri alqut quturkunu ikkib šamê epšētēkunu turrānikkunūši TU₆ ÉN  ÉN attimannu kaššāptu ša kīma šūti ikkimu ḫamiššeret ūmī tilti ūmē imbaru šanat nalši urpata ikṣuram-ma izzīza yâši atebbâkkim-ma kīma gallāb šamê iltāni usappaḫ urpataki uḫallaq ūmki usappaḫ kišpīki ša takkimī mūša u urra u našparāt zikurudâ ša taltapparī yâši  ÉN šaruḫ lānī šaruḫ zīmī allallû Girra ezzu qāmû ša kaššāpi u kaššāpti ēpišūʾa ēpišētūʾa muštēpišētūʾa kaššāpūʾa kaššāpātūʾa ana Nuska u Girra dayyānī paqdātunu TU₆ ÉN  ÉN šerʾānī tukaṣṣirā Ea uptaṭṭer ṣalmī tuggirā tukassâ Asalluḫi uptaššer kiṣir takṣurāni kipid takpudāni Girra āriru lišābil šāra Nuska dayyānu bēl mašmaššūti epiš tēpušāni ana muḫḫīkunu litēr pašrū kišpūʾa zakû rusûʾa ina mê ša nagbi ruḫêkunu apṭur anāku ētelil ētebib azzaku ina maḫar Nuska u Girra ilī dayyānī TU₆ ÉN  ÉN attunu mû ša tattanallakā kal mātāti tattanablakkatā kalû šadâni tuḫappâ kārāni tušabbirā eleppa mû nāri ālikūti mû Idiqlat u Puratti mû ayabba tâmati rapašti iḫbûnikkunūši apkallū ša apsî sebet apkallū šūt Eridu utammûkunūši ina têšunu elli tēlilā u takṣâ x kīma ina têšunu elli tēlilā u takṣâ x libbi kaššāpīya kaššāptīya līlil u likṣi anāku ina qibīt Ea šar apsî asallaḫ libbakunu mê nāri asallaḫ laʾmēkunu quturkunu mê tâmti ina qibīt Ea Šamaš Marduk u rubāti Bēlet-ilī TU₆ ÉN  ÉN ēpišūʾa ēpišētūʾa kaššāpūʾa kaššāpātūʾa ša ikpudu libbakunu lemuttī tašteneʾʾâ ruḫê zaprūti ina upšāšê lā ṭābūti tuṣabbitā birkīya anāku ana puššur kišpīya u ruḫêya ina amāt Ea u Asalluḫi Girra assaḫri ina mê ša nagbi libbakunu unēḫ kabattakunu uballi ṣereḫ libbīkunu ušēṣi ṭēnkunu ušanni milikkunu aspuḫ kišpīkunu aqlu kipdī libbīkunu ušaddīkunūši Idiqlat u Puratta lā tebbirāni īka u palga lā tettiqāni dūra u samēti lā tabbalakkitāni abulla u nērebīša lā terrubāni kišpīkunu ay iṭḫûni amâtūkunu ay ikšudāʾinni ina qibīt Ea Šamaš u Marduk rubāti Bēlet-ilī TU₆ ÉN  ÉN ezzētunu šamrātunu dannātunu gaṣṣātunu gapšātunu ašṭātunu ayyābātunu lemnētunu ša lā Ea mannu unāḫkunūši ša lā Asalluḫi mannu ušapšaḫkunūši Ea linēḫkunūši Asalluḫi lišapšeḫkunūši pīya mû pīkunu išātu libbī mû libbakunu abattu pīya pâkunu liballi tû ša pîya tâ ša pîkunu liballi kipdī ša libbīya liballâ kipdī ša libbīkunu  ÉN akbus gallâya ābut lemnī aṭbuḫ gērâya uḫtalliqa rēdânāya ina maḫri qurādi Nuska TU₆ ÉN  ÉN ḫūlā zūbā u itattukā quturkunu lītelli šamê laʾmēkunu liballi Šamšu liprus ḫayyattakunu mār Ea mašmaššu  ÉN šadû liktumkunūši šadû liklākunūši šadû linēḫkunūši šadû liḫsīkunūši šadû litēʾkunūši šadû linēʾkunūši šadû linērkunūši šadû likattinkunūši šadû dannu elīkunu limqut ina zumrīya lū tapparrasā-ma TU₆ ÉN  ÉN isâ isâ rēqā rēqā bēšā bēšā ḫilqā ḫilqā duppirā atlakā isâ u rēqā lumunkunu kīma qutri lītelli šamê ina zumrīya isâ ina zumrīya rēqā ina zumrīya bēšā ina zumrīya ḫilqā ina zumrīya duppirā ina zumrīya atlakā ana zumrīya lā taturrā ana zumrīya lā teṭeḫḫê ana zumrīya lā teqerrebā ana zumrīya lā tasanniqā nīš Šamaš kabti lū tamâtunu nīš Ea bēl nagbi lū tamâtunu nīš Asalluḫi mašmaš ilī lū tamâtunu nīš Girra qāmīkunu lū tamâtunu ina zumrīya lū tapparrasā-ma TU₆ ÉN  ÉN Enlil qaqqadī pānūʾa ūmu tuppi 5.KAM₂ Maqlû ana pī tuppi zamar nasḫa
