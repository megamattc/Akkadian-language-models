ribo/babylon6/Q003810
ana Nabium x x šakni ilī tizqār šaqû muštarhu x nāšû ṭuppi šīmāt ilī ša gummur têrēti x x x x KI šākin šitūltu ana ilī šūt šamê erṣeti x ša lā iš-ša₂-an-na-nu kakkūšu x ša šurbâti enūssu āšib e₂-zi-da bītu kīnu ina Barsipa māhāzu rašbu bēli rabî bēliya anāku Aššur-bani-apli šarru rabû šarru dannu šar kiššati šar KUR-aš-šur šar kibrāt erbetti mār Aššur-ahu-iddina šarru rabû šarru dannu šar kiššati šar KUR-aš-šur šakkanak Babili šar KUR-EME.GI₇ u URI{KI} mušēšib Babili ēpiš e₂-sag-il₂ muddiš ešrēti kullat māhāzī ša ina qerebšina ištakkan simāti u sattukkīšina baṭlūtu ukinnu parṣī kidudê kīma labīrimma uterru ašruššun mār mār Sin-ahhe-eriba šar rabû šarru dannu šar kiššati šar KUR-aš-šur anākuma ina palêya bēlu rabû Marduk ina rīšāti ana Babili īrumma ina e₂-sag-il₂ ša dārâti šubatsu irme sattukkī e₂-sag-il₂ u ilī Babili ukīn kidinnūtu Babili akṣur aššu dannu ana enši lā habāli Šamaš-šuma-ukin ahi talīme ana šarrūtu Babili apqid u ina kaspi hurāṣi nisiqti abnī e₂-sag-il₂ aznunma kīma šiṭir burūmû unammir e₂-umuš-a ina ūmešuma DUG₃.GA-su-pur-šu₂ dūr Barsipa ša labāriš illikuma iqūpu innabtu aššu maṣṣarti e₂-zi-da u ešrēte Barsipa dunnunu ina emūq um-ma-na-ti-ia surriš DUG₃.GA-su-pur-šu₂ dūršu ina šipir Kulla eššiš ušēpišma abullātišu urakkisi dalāt x x x-ni-ma urattâ ina KA₂.MEŠ-šu₂ rubû arkû ša ina palêšu šipir šuāti innahu ummânī enqūtu šitʾal DUG₃.GA-su-pur-šu₂ dūr Barsipa kīma simātišu labīrāte epuš mušarûya amurma šamnu pušuš nīqa iqi itti mušarêka šukun ikribīka Nabium išemme ša šumī šaṭru u šum talīmiya ina šipir nikilti iʾabbat mušarûya itti mušarêšu lā išakkanu Nabium x aggiš likkilmešuma šumšu zēršu ina mātāti lihalliq
