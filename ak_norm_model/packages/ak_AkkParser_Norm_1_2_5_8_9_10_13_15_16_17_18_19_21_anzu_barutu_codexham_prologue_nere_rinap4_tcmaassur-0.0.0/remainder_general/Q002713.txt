cmawro/maqlu/Q002713
enūma nēpešī ša Maqlû teppušu x x-x x marṣa mīs pî teppuš marṣu bīna ikabbas x x x ÉN alsīkunūši šalāšīšu imannu x x-x-e ša iqbû amāt lemuttīya ikaššadam-ma gizillâ ina išāt kibrīti taqâd-ma ṣalam lipî ṭābta ina pîšu tašakkan ṣalma ina appi gizillî tašakkan-ma ina muḫḫi burzigalli ittanattuk ÉN alsīkunūši tuqattī-ma gizillâ adi burzigalli ana bābi tušeṣṣē-ma tuškên  x x x x riksa tarakkas x x x tašakkan x x x šalāšīšu imannū-ma x tuškên ana bīti tatâr-ma x x x ana maḫar x ina muḫḫi paššūri x x gizillâ ina muḫḫi x ē x x x ÉN x x x ÉN Nuska šurbû x qanê kartūti x ina muḫḫi šukbusi tušzāssu x ÉN Nuska šurbû x x ÉN x x  ÉN erṣetu erṣetu erṣetum-ma mê tattanaddi ÉN ālī Zabban ālī Zabban mê tattanaddi ÉN akla nēberu ina gaṣṣi u maṣḫati zisurrâ ḫuluppaqqi teṣṣer ÉN šaprāku allak ṣalam bīni ṣalam erēni ṣalam lipî ṣalam iškūri ṣalam kupsi ṣalam ittî ṣalam gaṣṣi ṣalam ṭīdi ṣalam līši ina muḫḫi ḫuluppaqqi tasaddir-ma tašakkan ÉN Nuska annûti ṣalmī ēpišīya ubānšu ana muḫḫi itarraṣ-ma imannu ÉN Nuska šurbû ilitti Ani ṣalam lipî ṣalam iškūri ina muḫḫi gizillî tašakkan-ma erēna šurmēna asa ballukka qanâ ṭāba ina libbi tusannaš x-x-x tasallaḫ ina išāt kibrīti taqâd-ma ÉN anašši dipāru imannu išāta ana libbi ḫuluppaqqi tanaddi  ÉN Nuska šurbû mālik ilī rabûti ṣalam lipî ÉN Girra bēlu gitmālu ṣalam siparri kibrīti ÉN Girra āriru bukur Ani ṣalam siparri ÉN Girra āriru mār Ani qardu ṣalam līši ÉN Girra gašru ūmu nanduru ṣalam ṭīdi ÉN Girra šarḫu bukur Ani ṣalam ittî ÉN keš libiš kedeš ṣalam kupsi ÉN eppušūni ēteneppušūni ṣalam ittî ša gaṣṣa ballu ÉN attimannu kaššāptu ša ina nāri imluʾu ṭīdâya ṣalam ṭīdi ša lipâ ballu ÉN attimannu kaššāptu ša tubtanaʾʾînni ṣalam bīni ṣalam erēni  ÉN kaššāptu muttalliktu ša sūqāti ṣalam ṭīdi lipâ ina rēš libbīša ēra ina kalâtīša tusannaš ÉN šitta šina mārāt Ani ša šamê ṣalam lipî ḫimmāti ÉN kaššāptu nērtānītu ṣalam iškūri ÉN Id ellu namru quddušu anāku ṣalam ittî ÉN lamânni sutû elamû redânni ṣalam ittî ša kibrīta ballu ÉN attimannu kaššāptu ša iqbû amāt lemuttīya ina libbīša ṣalam ṭīdi ina kunukki arqi pâša tabarram ÉN attīʾē ša tēpušīnni ištar kubši kinṣi ša ṭīdi teppuš maḫar šumēlīša ittâ tašakkan ḫaḫâ ša utūni diḫmenna ša diqāri ina mê tamaḫḫaḫ-ma ana qaqqadīša tatabbak ÉN ša īpušanni ultēpišanni makur ṭīdi šina ṣalmī ṭīdi ina libbīša ÉN makurraya Sîn ušēpiš makur līši šina ṣalmī līši ina libbīša ÉN ḫaṣabti sūqāti ammēni tugdannarrênni ḫaṣabti sūq-erbetti lipâ tapaššaš nabāši takarrik ÉN rittum-ma rittu ritta lipî ÉN rittum-ma rittu ritti iškūri  ÉN bišlī bišlī pallurta qanê ša gisallê teppuš šina qanê ša malû ina muḫḫi aḫāmiš taparrik ina nīrī ṣalmūti qabalšunu takaṣṣar šina ṣalmī lipî šina ṣalmī x ina erba appāti ša pallurti tennī-ma tašakkan pallurti lipâ tapaššaš tabarra takarrik ÉN attimannu kaššāptu ša zikurudâ ippuša šalāšat ḫuṣāb ēri lipâ tapaššaš tabarra takarrik ÉN nērtīya kaššāptīya u kušāpātīya lipâ ubān ṭīdi tapaššaš tabarra takarrik ÉN ša Šamši mannu abūšu mannu ummašu ṭurri šipāti peṣâti šalāšat kiṣrī takaṣṣar tabattaq ana libbi ḫuluppaqqi tanaddi ÉN ippušāni īteneppušāni ṭurri šipāti peṣâti sebet kiṣrī takaṣṣar tabattaq ana libbi ḫuluppaqqi tanaddi ÉN rūʾūʾa kaššāpat anāku pāširāk erbēšer ḫaṣbāta sūq-erbetta ana x-x  ÉN ēpištī u muštēpištī ḫašê šamaššammī tašarrap ÉN mannu pâ iptil pâ tašarrap ÉN dunnānī dunnānī tābīlu DUB.MEŠ-ak x-x-x ÉN attimannu kaššāptu ša tēteneppušī kukra ḫašê u pâ tašarrap ÉN zīru ša tēpušāni tušēpišāni kibrīta ṭābat Amurri tašarrap ÉN attimannu kaššāptu ša kīma šūti ikkimu maṣḫatu qamû ÉN šaruḫ lānī šaruḫ zīmī maṣḫatu qamû ÉN šerʾānī tukaṣṣirā Ea uptaṭṭer ina ḫuṣāb ēri libbi ḫuluppaqqi tubaḫḫaš ÉN attunu mû ina mê tunāḫ ÉN ēpišūʾa ēpišētūʾa ina mê tunāḫ ÉN ezzētunu šamrātunu ina mê tunāḫ ÉN akbus gallâya ṣalam līši ina šēpīšu ikabbas ÉN ḫūlā zūbā ina nignakki ša maḫar Nuska bāb ḫuluppaqqi takattam ÉN šadû liktumkunūši aban šadî ina muḫḫi nignakki ša bāb ḫuluppaqqi tašakkan ÉN isâ isâ imannū-ma maṣḫata tattanaddi qilûtu adi ḫuluppaqqi ana bābi tušeṣṣē-ma tanassuk arkīšu ÉN udug hul edin-na-zu-še₃ adi bābi kamî tamannū-ma maṣḫata bābāni teṣṣer ana bīti terrub-ma ašar maqlâ taqlû mê tattanaddi ÉN anamdi šipta ana puḫri ilī kalāma tamannu  ÉN Enlil qaqqadī pānūʾa ūmu burāša kukra ÉN ēpišta qumqummatu kukra maštakal ÉN kukrum-ma kukru kukra pâ sīr igāri dikmenna ÉN kukrum-ma kukru alkānim-ma kukra ÉN ē kaššāptīya elēnītīya kukra ÉN lām Ningirsu ina māti ilsû alāla kukra ÉN undu kaššāptu ukaššipanni kukra lipâ lubārī naksūti ÉN attīʾē ša tēpušī kalāma kukra ÉN kibrītu elletu mārat šamê rabûti anāku kibrīta ÉN kibrītu kibrītu kibrītu mārat Id kibrīta ÉN kibrītu elletu atāʾišu šammu quddušu anāku kibrīta atāʾiša ÉN Id qaqqadī kibrītu padattī kibrīta anḫullâ u imḫur-līm ÉN Id ākul alti kibrīta ÉN ē kaššāptīya elēnītīya īde ul īde kibrīta ÉN attī ṭābtu ša ina ašri elli ibbanû ana muḫḫi kirbān ṭābti imannū-ma ina muḫḫi nignakki ša qutāri ša ina rēš erši tašakkan ÉN ē kaššāptīya lū raḫḫātīya ana muḫḫi nuḫurti imannū-ma ina muḫḫi nignakki ša ina rēš erši tašakkan ulinna erša talammi ÉN ē kaššāptīya lū raḫḫātīya ana muḫḫi šinšeret šaʾirrī imannū-ma ina muḫḫi nignakki ša ina rēš erši tašakkan ÉN ē kaššāptīya elēnītīya ša tattanallakī kalû mātāti ana muḫḫi šina ḫuṣāb ēri imannū-ma ina imitti bābi u šumēl bābi kamî tašakkan ÉN ē kaššāptīya elēnītīya ana muḫḫi aban šadî imannū-ma ina tarbaṣi tanassuk  qutārī ša ÉN Enlil qaqqadī mala ana riksī šaṭrū ištēniš taballal-ma tuqattaršu ÉN Enlil qaqqadī imannu  ÉN rittī Manzât maṣḫata u billata ina laḫanni šaḫarrati marṣu iballal-ma dalta sikkūra sippē bābāni iltanappat ÉN araḫḫēka ramānī akal šamna ÉN šamnu ellu šamnu ebbu akal šamna ÉN Enlil qaqqadī Šukūdu lānī akal šamna šamna kala šīrīšu tapaššaš šipāti annâti imannū-ma ÉN Nuska apil Ekur ša têrēt ilī rabûti x-x Nūru kurab ana Enlil šutēšer ḫarrānka ana Ekur tamannū-ma arkīšu zisurrâ erša teṣṣer ÉN māmīti māmīti ÉN tummu bītu tamannu  ina šēri adi šurpu tašarrapu šurpu ana bābi tušeṣṣē-ma tanassuk arkīšu ÉN attimannu kaššāptu ša īpušu imannu ṣalam kaššāpti ša qēmi ina libbi namsê teṣṣer ṣalam ṭīdi ša kaššāpti ina muḫḫi tašakkan qātīšu ana muḫḫi imessi ana bīti terrub ÉN bāʾertu ša bāʾirāti ṣalam kaššāpi u kaššāpti ša qēmi ina libbi namsê teṣṣer ṣalam ṭīdi ša kaššāpi u kaššāpti ina muḫḫi ṣalam qēmi tašakkan qātīšu ana muḫḫi imessi ina ḫuṣāb ēri ana šalāšīšu ikarrit ÉN ipšīki epšētēki mīs qātī ÉN kiṣrīki kuṣṣurūti mīs qātī eprī ana libbi namsê tanassuk ÉN amsi qātīya ubbab zumrī ana muḫḫi ṣalam nigsagilê qātīšu imessi ÉN tebi šēru mise qātīya mīs qātī ÉN ittamra šēru mīs qātī ÉN šērum-ma šēru mīs qātī ÉN ina šēri mesâ qātāya mīs qātī ÉN amsi qātīya amtesi qātīya mīs qātī  ÉN adi tappuḫa bīna maštakal aban suluppi pâ gaṣṣa unuq šubî kukra burāša qātīšu imessi ÉN ittapḫa Šamaš akaššad mīs qātī ÉN undu kaššāptu īber nāra mīs qātī ÉN ultu Uru ina māti ilsû alāla pâ ana libbi ḫaṣbi šaḫarri tanaddī-ma ina pîšu ana libbi namsê inappaḫ ÉN annû ininna-ma ṣalam kaššāpti ša ṭīdi teppuš-ma aban šadî ina rēš libbīša tašakkan qātīšu ana muḫḫi imessi ina ḫuṣāb ēri ana šalāšīšu ikarrit ÉN pû idbub lemnāti mīs qātī ÉN ēpištu u muštēpištu muribbat kišpī ruḫê šina akalī ištēnâ ṣalam kaššāpi u kaššāpti ša līši teppuš-ma ina libbi akalī tarakkas-ma ina imittīšu u šumēlīšu inaššī-ma šipta imannū-ma ana kalbi u kalbati tanamdin ÉN attā ṣillī mê burzigalla šaḫarrata tumallā-ma pānīšu ina libbi immar-ma ibarri ana ṣīt šamši tasallaḫ arkīšu ÉN anašši gamlīya tamannū-ma mê tasallaʾ  tuppi nēpešī ša Maqlû
