ribo/babylon7/Q005560
Nabium-kudurri-uṣur šar Babili rubâm naʾdam migir Marduk iššakku ṣīri narām Nabium rēʾûm kīnim ṣābit uruh šulum ša Šamaš u Adad erši itpēšu ša ana emūqī Erra šagapūru bāšâ uzunāšu mūdē tašīmtim mušteʾʾû ašrātu Zababa u Ištar ašri sanqa ša ana Marduk bēlu rabâ Enlil ilī mušarbû šarrūtišu u Nabium sukkallum ṣīri mušāriku ūm balāṭišu kitnušuma ippušu rēšūssun šakkanakku lā āneha zānin Esagil u Ezida idān zannātum bābil igisê rabûti ana Esagil naʾdu muštēmiqa itût kūn libbi ilī rabûti gugal qardu mumakkir qarbātum ikkari Babili muṭahhid ešrēt ilī mukīn sattukku aplu ašarēdu ša Nabium-apla-uṣur šar Babili anāku inum Marduk bēlu rabâ kīniš ibbânnima kiššūt mātāti ana rēʾûtim iddinam Nabium apilšu kīnim narām šarrūtiya ṣerret nišī rabâtum umallû qātūʾa ina emūqīšunu ṣīrātim ultu tâmtim elītum adi tâmtim šaplīt attallakma mātāti kalâšina ana idīya amnâm hurāṣi kaspi abnī nisiqtum šūqurūtim erēnī paglūtim biltum kabittu igissâ šummuhu bišitti mātitān hiṣbi kalâ dadmū Bel Marduk bēli yâti iqīpanni ana mahar Marduk bēlu rabâ ilī bānîya u Nabium apilšu kīnim narām šarrūtiya ana Esagil u Ezida ušērib Nabium u Marduk yâti imgurūʾinnima zanān māhāzā uddušu ešrētum rabîš umaʾʾerūʾinni Esagil kiṣṣi rašba ēkalli šamê u erṣetim šubat tašīlātum Eumuša papāha Enlil ilī Marduk Kahilisu bāb papāha Zarpanitum Ezida šubat Lugaldimmerankia papāha Nabium ša kisallu hurāṣi namri ušalbišma unammir kīma ūm Etemenanki ziqqurrat Babili eššiš ēpuš Ezida bīt kīnim narām Marduk ana Nabium aplu tizqāru ina Barsipa eššiš ēpuš erēni šīhūtim siparri uhallipma ana šīpīša aštakkan musukkannu iṣṣi dārâ erēnī paglūtim erâ namri eliša innaṭṭalu aštakkan qereb uššūšu ana hittišu erēnī ušaršidma ina siparri ruššâ udannin riksīšun erēnī paglūtim ša ina Labnanu qištišunu ina qātīya ellūti akkisu hurāṣi ruššâ ušalbišma abnī nisiqtim uzaʾʾimma ana ṣulūlu Emahtila papāha Nabium pānim šelāltišunu ušatriṣ elān erēnī šunūtim erâ namri šallariš aštakkan elān erâ iškūru kīma uppi ukīn ṣēruššun aššu zunnu u rādi tikku šamê elišunu lā šubšî ašnima ina erēnī dannūtim elišunu ṣulūlu abnim ša 6 bītāti dalbānāti papāha Nabium erēni ṣulūlušina kaspi ebbi uzaʾʾin ana ṣulūlu bītāti kalâšina erēnī paglūtim ušatriṣ musukkannu siparri uhallipma ana simmilāt mēlêšu ukīn rīmī ekdūtim pitiq erî eptiqma tīri hurāṣi ulabbišma abnī nisiqti uzaʾʾinma ina sippi bāb papāha ušziz sippē šigarī mēdelu dalāt tallu hittu giššakanakku sikkūr šāqili ša bāb papāha hurāṣi ruššâ ušalbiš ina agurru kaspi ebbi tallakti papāha u mālaku bīt unammir dalāt musukkanni u erēnī kaspi ebbi uhhizma gišnugalli namrūtu ana burṣimētišina aštakkanma ēma bābāti kalâšina urattu dûm parakkū ša Ezida askuppātum u nukuššê pitiq kaspi ebbi eptiqma aštakkan qerebšu erēnī ṣulūlu Kaumuša mūṣê u nērebi aplu bēli ilī kaspi ebbi ušalbiš sippē šigarī mēdelu dalāt tallu hittu giššakanakku sikkūr šāqili sillu u matgiqu kaspi ebbi ušalbiš rīmī kaspi ekdūtum eptiqma ina sippēšu ušziz bāb šuātum ana aṣê u erēbi ša mār bēlu ilī Nabium ša išaddiha ana qereb Babili unammir kīma ūm parak šīmāti šubat Nabium qardu mār rubê ša ina zagmukku rēš šattim UD.5.KAM UD.11.KAM ina alāku u târi ša Babili Nabium aplu šitluṭu irammû ṣēruššu pitiq kaspi ebbi eptiqma ina meher bāb šuātum ukīnma aštakkan ana simātum rīmī kaspi namrūtu ina sippi bābāti Ezida ušziz ina migir libbiya kīnim šiṭir bīt šuātim ašteʾʾema ina hurāṣi kaspi abnī nisiqti erâ musukkanni u erēni uzaʾʾin šikinšu šikitti Ezida kīma šiṭertu šamāmī ubannimma manāma šar ša mahri kīma yâti lā ušanbiṭ šikinšu ša manāma šar ina šarrāni lā ibnû ana Nabium u Marduk bēlēya rabîš ēpuš Nabium u Nanaya bēlēya ina hidâtum u rīšātum šubat ṭūb libbi qerbašu ušeššib ana maṣṣarti Ezida dunnunim igāri sihirti Ezida u bītātišu ša pāni kisallu kašdu Edimanna bīt Sin ša qerbišu kīma labīrimma eššiš ēpuš Nabium-kudurri-uṣur šar Babili mušteʾʾû ašrāt Nabium u Marduk bēlēya anāku Babili māhāzā bēli rabâ Marduk Imgur-Enlil u Nemetti-Enlil dūrānišu rabûti ušaklil ina sippi bābātišu rīmī erî ekdūtim u mušhuššī ezzūtu ušziz ša šar mahri lā īpušu kāri hirītišu ina kupri u agurru adi šinê abī ālidu ālu ušalmû yâti kāri dannum adi šelāšīšu ištēn idī šanî ina kupri u agurru abnima itti kāri abī ikṣuru esenniqma išidsu ina irat kigallim ušaršidma rēšīšu šadâniš uzaqqir kāri agurru eberti ereb šamši dūru Babili ušalmû kāri Arahtum eberti ṣīt šamši ultu Abul-Ištar adi Abul-Uraš ina kupri u agurru abam ālidu ikṣurma makât agurru abarti Puratti urakkisma lā ušaklil sittātum yâti apilšu rēštâ narām libbišu kāri Arahtum ina kupri u agurru abnima itti kāri abī ikṣuru udannin Maumuša elep rukūbu bēli ilī Marduk itâtušu pāni u arku binâtušu karûšu šiddātušu erî u mušhušši 14 bilat 12 manê hurāṣi ruššâ 7 mē 40 diglu hulālu-pappardilû u zagiddurû ebbi uzaʾʾinšuma ina agê Puratti elletim kīma kakkab burūmû šarūrūšu ušēpišma ana tabrât kiššat nišī lulê ušamallu zārat Maidhedu elep Nabium 13 bilat 30 manê hurāṣi huššâ nisiqtum abnī šūquru u karê kilallān ulabbišma ana alāku u târi ša mār rubê Nabium ša ina zagmukku rēš šattim išaddiha ana qereb Babili unammir kīma ūm Emah bīt Ninmah libba Babili Eniggidrukalamasuma bīt Nabium ša harê Egišnugal bīt Sin Ehursagsikila bīt Ninkarraka Enamhe bīt Adad Edikukalama bīt Šamaš Ekitušgarza bīt Belet-Eanna tubqāt dūru ina Babili eššiš abnima ullâ rēšāšin ana maṣṣarti Babili dunnunim ša manāma šar mahri lā īpušu 4 līm ammat qaqqari itât āli nesîš lā ṭahê dūru dannum eberti ṣīt šamši Babili ušalmû hirīssu ahrema šupul mê akšud kibiršu ina kupri u agurru abnima itti kāri abam ikṣuru esenniqma dūru dannum ina kupru u agurru ina kišādišu šadâniš abnim ana niṣirti Esagil u Babili lā naškun nābalum qereb Puratti halṣu rabīti ina nāri ina kupri u agurru ušēpiš išidsu apsâ ušaršidma rēšīšu uzaqqir huršāniš Ṭabi-supuršu dūru Barsipa eššiš ēpuš kāri hirītišu ina kupri u agurru ālu ana kīdānu ušashir ana Mar-biti mušabbir kakku nakirīya bīssu ina Barsipa eššiš ēpuš ana Ninkarraka šuʾēti balāṭam gāmilat napištiya āšibat Etila Etila bīssu ina Barsipa eššiš ēpuš ana Ninkarraka rubāt ṣīrtim mušarbāt zikir šarrūtiya āšibat Egula Egula bīssu ina Barsipa eššiš ēpuš ana Ninkarraka bēlti rabīti muballiṭat napištiya āšibat Ezibatila Ezibatila bīssu ina Barsipa eššiš ēpuš ana Nergal Belum kāsû idī zāʾirīya dalāti bāb bīssu Emeslam kaspi ebbi uzaʾʾin askuppu u nukuššê dalāt šaplūtim pitiq kaspi ebbi eptiqma ina qereb papāhišu aštakkan maṣṣarti Emeslam ana dunnunim igāri sihirti Emeslam u bītātišu ša pān kisallu kīma labīrimma eššiš ēpuš kāri hirīti Kuta ina kupri u agurru ālu ana kīdānu ušashir ana Ereškigal rubāt ṣīrtim āšibat Ešurugal ša zāʾirīya lā rāʾimiya isaniqqū bīdiya Ešurugal bīssu ina Kuta eššiš ēpuš Ebabbara bīt Šamaš ša Sippar Eulla bīt Ninkarraka ša Sippar Edurgina bīt Bel-ṣarbi ša Baṣ E-ibbi-Anum bīt Uraš ša Dilbat Eigikalamma bīt Lugal-Marada ša Marda Eanna bīt Ištar ša Uruk Ebabbara bīt Šamaš ša Larsa Egišnugal bīt Sin ša Uri ešrētim ilī rabûti eššiš ēpušma ušaklilu šipiršin ilī rabûti āšib libbišin ina hidâti u rīšātum qerbašun ušarmâ šubatsun ṣīrtim ilī rabûti hadîš ippalsūʾinnima ikarrabū ana šarrūtiya Nabium-kudurri-uṣur šar Babili muṭīb libbi Marduk bēliya mušteʾʾû ašrāt Nabium narām šarrūtiya anākuma Esagil u Ezida atmani bēlūtišun šubat narāmišun ina hurāṣi kaspi abnī nisiqtim šūqurūtim erēnī paglūtim mimma šumšu hišihtum šūqurtim bišitti šadî u mātitān kīma qereb šamê šūpûti šikinšunu ubannimma zīmu namrūtu melammu ruššûtu simat lā tamšīlu ušāteršunūtim šarūrū šamši aštakkanšunūtima rēšāšunu šamāmiš ullû Babili u Barsipa ālu tanadātišunu eli ša pānim ušāterma udammiq šikinšun ešrēti ilī u ištarāti ūmiš unammir ša manāma šar ina šarrāni lā ibnû šar ša mahru lā īpušu ana Nabium u Marduk bēlēya rabîš ēpuš zinnātu Esagil u Ezida tēdirti Babili u Barsipa ša eli ša mahri ušātiquma aškun ana rēšētum kalâ epšētiya šūqurātim zanān ešrēti ilī rabûti ša eli šarrāni abbēya ušaṭṭirū ina narî ašṭurma ukīn ahrâtaš kalâ epšētiya ša ina narî ašṭuru mūdâ lītammarma tanitti ilī lihtassas epēšu māhāzū ilī u ištarāti ša bēli rabâ Marduk umarrannima ušadkânni libbam palhiš lā abaṭṭilšu ušallamū šipiršu inūmīšu ana Zababa bēli rašba allallê ilī rabûti mamlu tizqāru ša lemnūtu Babili limēsu āšib Emeteursag bēli rabiʾu bēliya attaʾidma Edubba kummišu rabâ bīt melammišu ṣīri ša Nabium-apla-uṣur šar Babili abam bānûʾa īpušuma Zababa u Baba ušarmû qerebšu maṣṣarti Edubba ana dunnunim igāri sihirti Edubba u bītātišu ša pān kisallam kīma labīrimma eššiš ēpuš maṣṣarti Edubba udannin šiṭir šumišu abnima ukīn qerbuššu Zababa bēli ša kakkašu lā immahhar qabalšu dannum lipit qātīya ana damiqtim hadîš naplisma balāṭu dariʾa šebê littūtu ana širikti šurkam kušud lā māgiru nērī gārâya ina mahar Marduk šar šamê u erṣetim Nabium-kudurri-uṣur lū zānin ešrēti ilī liššakin ina pîka
