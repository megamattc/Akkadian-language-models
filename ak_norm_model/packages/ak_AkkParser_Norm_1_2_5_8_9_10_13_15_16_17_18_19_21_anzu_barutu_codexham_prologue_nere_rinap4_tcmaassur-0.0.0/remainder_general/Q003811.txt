ribo/babylon6/Q003811
anāku Aššur-bani-apli šarru rabû šarru dannu šar kiššati šar KUR-aš-šur šar kibrāt erbetti šar šarrāni rubû lā šanān ša ina amāt Aššur Šamaš u Marduk ultu tâmtim elīt adi x tâmtim šaplīt ibēluma gimir malik ušakniš šēpuššu zānin e₂-sag-il₂ ēkal ilī ša kīma šiṭir burūmû unammir šigaršu u ša ešrēti kalîšina hibiltašina ušallim eli kullat māhāzī ukīn an-dul-lum ša epšētušu eli kal ilī ṭābā eli ṣalmāt qaqqadi duššupat rēʾûssu mār Aššur-ahu-iddina šar kiššati šar KUR-aš-šur šakkanak Babili šar KUR-EME.GI₇ u URI{KI} mušēšib Babili ēpiš e₂-sag-il₂ muddiš ešrēti kullat māhāzī ša ina qerbišina ištakkan simāte sattukkīšina baṭlūtu ukinnu parṣī kidudê kīma labīrimma uterru ana ašrīšun mār mār Sin-ahhe-eriba šar kiššati šar KUR-aš-šur anākuma bēlu rabû Marduk ša ina palê šar mah-ri ina mahar abi bānîšu ūšibu ina qereb Baltil ina ūmē palêya ina rīšāti ana Babili īrumma sattukkī e₂-sag-il₂ u ilī Babili ukīn kidinnūti Babili akṣur aššu dannu ana enši lā habāli Šamaš-šuma-ukin ahi talīm ana šarrūti Babili apqid ina ūmešuma igār e₂-zi-da ša labāriš illikūma īnišu temmēnšu ina palêya anhūssu lū uddišma uzaqqir hursāniš ana šatti Nabium bēlu ṣīru epšēteya damqāti hadîš lippalisma yâti Aššur-bani-apli rubû pālihšu amāt damiqtiya liššakin šaptuššu balāṭ ūmē rūqūti šebê littūtu ṭūb šīri hūd libbi lišīm šīmātī išid kussî šarrūtiya kīma šadî lišaršid itti šamê u erṣetim lukīn palûya u ša Šamaš-šuma-ukin šar Babili ahi talīmiya ūmēšu līrikū lišbi bu-ʾa-a-ri matīma ina ahrât ūmē rubû arkû ša ina ūmē palêšu šipir šuāti innahu anhūssu luddiš ṣalam šarrūtiya li-mur-ma šamnu lipšuš nīqa liqqi itti ṣalamišu liškun ikribīšu Nabu išemme ša šumī šaṭru ipaššiṭu ṣalam šarrūtiya iʾabbatu lū ašaršu unakkaruma itti ṣalamšu lā išakkan Nabium bēlu šurbû aggiš likkilmešuma kussî šarrūtišu lišabalkitma līṭir bēlūtsu šumšu zēršu ina mātāti lihalliqma ai iršišu rēmu
