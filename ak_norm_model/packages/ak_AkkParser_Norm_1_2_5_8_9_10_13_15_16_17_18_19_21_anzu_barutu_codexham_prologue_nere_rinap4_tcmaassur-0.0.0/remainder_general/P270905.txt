aemw/amarna/P270905
ana šarri bēliya umma Rib-Addi ardikama ana šēpēt bēliya ŠamašORŠapšuORŠimige-ya sebîšu sebʾettān amqut Beltu-ša-Gubla tiddin dunna ana šarri bēliya inūma iqabbû šarru bēliya uṣurmi ramānka u uṣur āl šarri ša ittika ištu manni inaṣṣaruna ramāniya u āl šarri pānānu amīlū maṣṣarti šarri ittiya u šarru yaddinu šeʾī ištu māt Yarimmuta ana akālišunu u annû inanna ištahhaṭni Aziru u ištanni ul alpū u lā enzātu ana yâši laqâ Aziru gabba u yānu šeʾī ana akāliya u amīlū hupšī paṭrū ana ālāni ašar ibašši šeʾū ana akālišunu šanītam ammīni yištakkanuni šarru kīma hazannūti hazannūtu ālānušunu ana šâšunu amīlū hupšūšunu ina šaplišunu u anāku ālānuya ana Aziri u yâti yubaʾʾû ana manni īpušu kitta ittišu mīnu kalbū mārū ʿAbdi-Aširta u tīpušūna kīma libbišunu u tuwašširūna ālān šarri ina išāti  
