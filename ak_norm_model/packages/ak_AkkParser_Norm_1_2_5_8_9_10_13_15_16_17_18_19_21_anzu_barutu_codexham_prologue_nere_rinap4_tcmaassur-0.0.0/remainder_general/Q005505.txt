ribo/babylon7/Q005505
Nabium-kudurri-uṣur šar Babili zānin Esagil u Ezida mār Nabium-apla-uṣur šar Babili anāku Esagil aznun Ezida ušaklil ešrēti ilī rabûti unammir kīma ūm ina ūmišu sulê Babilam šadlūtim ša ištappilū qerebšun Nabu-dayyan-nišišu sūqu Abul-Uraš u Ištar-lamassi-ummaniša sūqu Abul-Ištar ana mašdaha bēli rabîm Marduk u Nabium aplu šitluṭu māru narāmišu 6 ammat tamlâ umallima ina kupri u agurri ubannâ tallaktim ašannima eli mahrâ 18 ammat tamlâ umallima ina kupri u agurri udammiq tallaktim ušallišma Ištar-lamassi-ummaniša 17 ammat tamlâ rabâ umallû 41 ammat tamlâ zaqru Ištar-lamassi-ummaniša umallima ušandil tallaktim Marduk bēli ṣīri igigal ilī teleʾûm lipit qātīya ana damiqtim hadîš naplisma balāṭam dariʾa šebê littūtim ana širikti šurkam ilī rabiʾūtim ša itti Marduk šar šamê u erṣetim ina Ay-ibur-šabum išaddihū uruh akīti ina mahar Marduk bēli rabiʾum qibâm dumqūʾa
