cmawro/cmawr2/Q005057
ÉN ina muḫḫi šadî izzazzu Šamaš idaggal ṣīt šammū kalāmu ina naššu dīši rapādu izakkaru ana telīt Ištar annû šū šammu ša ina ṣēri šurruḫu aṣûšu pānūšu kīma uqnê šuttuḫū papallūšu liqîšu-ma ikis x ana sabbāsâtu amīltu liltī-ma šammu limruqū pānūšu sāḫirtu ša kīma tabarra limruqū šaptāšu šiqîšu-ma šammu annâ ṭēnšu limqut mannu išqīka rapādu parḫū šurruḫiš ḫuṣābū-šu ša ina ṣītīšu iṭṭibbu būli ṣēru illipu iṣrup ṣēra kīma qunātā qerbētu iškun pānī takilti abāka tazēru ummaka takkelmēši aḫḫīka u aḫātīka kīma gallê tadaggal ina qibīt Ea u Asalluḫi dibbī dubbīm-ma lā takallī-ma šumma qāt ili ila lušāpâ šumma qāt ištari ištara lusḫur šumma šammānū lemutti ša amēlūtu x lemnu mūdû lušteʾʾī-ma ilu u ištaru zenûtu lusallim ittīya tê ÉN  KA.INIM.MA kaššāpta ana šuddî x  šipta annīta šalāšīšu ina muḫḫi rapaddu tamannu tašaqqīšu  DÙ.DÙ.BI rapaddu tasâk lū ina billati našpi tašaqqīšu lū ina šikar uṭṭati tašaqqīšu u mimma mala tašallūšu idabbub-ma ana kuṣṣî rēssu saḫlê talappat-ma išar ēl-ma  ÉN Ninlil šarrat āšibat bīt šāri kīma labirīšu šaṭir-ma uppuš u bari tuppi Iqīšâ bukur Ištar-šumu-ēreš liblibbi ša Ekur-zakir mašmaššu qāt Ištar-šumu-ēreš mārīšu pāliḫ Anu Ellil Ea Sîn Šamaš Marduk lā itabbalšu ina mēreštīšu lā ušamkiššu ina kakkabīšu ana bīt bēlīšu litēršu ša itabbalūšu Adad u Šāla litbalšu Šabāṭu ūm 13.KAM šatta 4.KAM Antagunnu rab-uqu
