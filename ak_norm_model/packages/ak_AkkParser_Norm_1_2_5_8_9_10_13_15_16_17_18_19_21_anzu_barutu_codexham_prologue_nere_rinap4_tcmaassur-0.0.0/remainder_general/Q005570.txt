ribo/babylon7/Q005570
Nabium-kudurri-uṣur šar Babili eršu itpēšu narām Marduk šakkanakku Mat-Šumeri u Akkadi mukīn išdī mātu rubâm naʾdam ša ana zanānam māhāzī u uddušu ešrētim Marduk bēli rabiʾu ibbiʾū nibītsu ana šundula mātu u šutēšura tenēšētim Nabium aplu šitluṭu šibirri mušallim nišī ušatmih qātuššu emqa mutnennû zānin Esagil u Ezida aplu ašarēdu ša Nabium-apla-uṣur šar Babili anāku inum Marduk bēlu rabiʾu hadîš ibbânnima šumam dārâ izkura ana šarrūti yâti palhiš ašteneʾʾešu ātama ilūssu ša Nabium apilšu kīnim narām šarrūtiya kanšiš šutēmuqākšu anâdam bēlūtsu Esagil u Ezida ēkalli narām libbišun ina hurāṣi kaspi nisiqtim abnī damqūtim u erēnī šīhūtim aznunma kīma qereb šamāmī unammir ešrēti ilī rabûti ēma bibil libbišunu ušēpi namriš Ebabbara kiṣṣi namri šubat Šamaš dayyānam ša ištu ūm rūqūtim ina qereb Sippar innamûma lā īpušu šar mahri Šamaš bēlu ana yâti rubû māgirišu epēšu iqbû temmēnšu labīri ahīṭ abrema eli temmēnišu labīri ukīn uššūšu Ebabbara kīma labīrimma ēpuš ušaklilma ūmiš unammirma Šamaš u Aya ina hidâtim u rīšātim qerbašu ušarmâ šubatsun ṣīrtim inūmīšu Eulla bīt Ninkarraka ša qereb Sippar ša ištu ūm ullûtim šanātim rūqātim bīt lā šutēšuruma namâtu iṣrātsa kisrrâša lā šūdû eperu katmū itti ešrēti ilī lā innambû pitrusu sattukku ina pî ipparkû baṭlu nidbâšu aššum sissikti Marduk bēliya ṣabtākuma Marduk bēlu yâti irammannima uddušu ešrēti kešēri abtātim umallû qātuʾa ina palêya kīnim ana bīti šuāti rēmēnû Marduk irtaši salīmi u Šamaš dayyānam ṣīri edēšum ittabi ana yâti rēʾûm pālihišunu epēšu iqbiʾū temmēnšu labīri ahīṭ abrema zikir šum ša Ninkarraka āšibat Eulla ṣēri kalbi šaṭirma ina qerbišu innammirma eli temmēnišu labīri uššūšu ukīnma ana Ninkarraka bēlti rāʾimtiya nāṣirat napištiya mušallimat perʾīya Eulla bīssa ša qereb Sippar eššiš ēpuš sattukkūša uṭahhidma ukīn nidbâša Ninkarraka bēlti ṣīrtim lipit qātīya hadîš naplisīma damqātuʾa liššakna šaptukki balāṭ ūm rēqūti šebê littūtim ṭūbu šīri u hūd libbi ana širiktim šurkīm mahar Šamaš u Marduk šumgirī epšētūʾa qibim dumqūʾa
