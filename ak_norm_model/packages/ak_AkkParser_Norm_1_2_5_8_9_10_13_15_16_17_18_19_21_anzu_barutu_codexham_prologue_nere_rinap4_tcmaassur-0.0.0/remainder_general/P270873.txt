aemw/amarna/P270873
Rib-Eddi qibimi ana šarri bēliya ana šupāli šēpēt bēliya sebʾettā u 7 amqut anumma šamītī awâte šarri bēliya u hadi libbī magal yuhammiṭ bēlī uššar ṣābī piṭṭāti kīma arhiš šumma šarru bēlī lā yuššaru ṣābī piṭṭāta u nīnumi nimūt nimūt u ālān Gubli tulqû mangammi tumāl šalšāmi mangammi inanna tumāl šalšāmi tiqbûni yānummi ṣābī piṭṭāta u ašpur u tūṣâ ṣābū piṭṭātu u tilqe abašunu anumma inanna tiqbûna lā yišpurâm u nulqâmmi u anumma tibaʾʾûna ṣabāt ālān Gubli u tiqbûni ṣabātmi nīnu ālān Gubli u dannānu amurmi ṣabātmi šunu āl Gubli u dannū yānuʾammi amīla tīṣa ana šâšunu anumma anāku anaṣṣaru ālān Gubli āl šarri mūša urram inūma ikaššadam mātāti u tippaṭṭirūna amīlūtu ana laqe mātātimi ana šâšunu u yānuʾam amīlī ana naṣār āl Gubli āl šarri bēliya u yuhammiṭa bēlī ṣābī piṭṭāta ū nimūt inūma šaṭir bēlī ana mahriya u anummi u īdû inūma tamūtūna u tibaʾʾûna ipēš arni inūma yiqbû ana pāni šarri mūtu mūtumi ana mātāti lā yišme šarru bēlī awâti amīlī šanûti yānummi mūtāna ana mātāti šalim ištu pānānum u bēlī īde inūma lā ašpuru awât kazbūte ana bēliya u gabbi hazannūte lā raʾimū inūma tūṣû ṣābū piṭṭātu inūma paših ana šunu u anāku ibaʾʾû aṣiši inūma mariṣ yâši u yūṣâm šarru bēliya yīmur mātātišu u yilqe gabba amurmi ana ūmi tūṣû u inneppušat gabbi mātāti ana šarri bēliya mīya yizzizzu ana pāni ṣābī šarri lā yuwaššar šarru bēlī šatta šanīta annīta ana mārī ʿAbdi-Aširti u tīde ŠU NA I gabbišunu ana mātāt šarri bēliya mīya šunu inūma īpušū arna u dākū rābiṣa sūkina Piwuri
