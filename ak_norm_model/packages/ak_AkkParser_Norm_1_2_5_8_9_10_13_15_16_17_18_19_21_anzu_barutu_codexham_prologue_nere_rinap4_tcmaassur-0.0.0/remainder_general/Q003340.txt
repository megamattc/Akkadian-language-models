ribo/babylon6/Q003340
anna u ulla ahāmeš ētappalū imēšā ištaršin parṣīšina ēzibāma šanâtima irkabā ana makkūr e₂-sag-gil₂ ēkal ilī ašar lā âri qāssunu u₂-bi-lu-ma hurāṣu kaspu nisiqti abnī ana Elamti ipšurū mahīriš īgugma Enlil ilī Marduk ana sapān māti hulluqu nišīša e₂-šar₂-ra mehrēt šubat Ea tamšīl Iku arṣip ušaklil ukīn mithartu gušūrī erēni ṣīrūti tarbīt Hamani šadî elli ušatriṣa tarānšu dalāt šurmēni ša erēssina ṭābu meser hurāṣi kaspi urakkisma urattâ KA₂.MEŠ-šu₂ šēdī lamassī rābiṣī šūt ēkurri anhūssunu upašših ašar x-ti-šu₂-nu ušzizsunūti u birti zuʾʾuzū upahhirma ana Babilaya amnu būšīšunu šallūte utēr mīrânûti lubuštu ulabbiš harrān Babili ušaškin šēpuššun ana ašāb āli epēš bīti zaqāp ṣippāte herê pattāte ušarhissunūti libbu kidinnūssunu baṭiltu ana ašriša utēr ṭuppi zakûtišunu eššiš ašṭur pāni ṭūb kabatti umešamma namriš luttallak šīmtu ṭābtu šīmtu damiqtu ša urruk ūmē palêya naṣīr kussî šangûtiya šalām zēriya liššakin ina pîšun haṭṭu iširtu murappišat māti šibirri ezzu mušakniš lā māgiri lišatmehū rittūʾa šumšu zēršu ina māt lihalliqšu ana ūmē ṣâti ai iršušu rēmu šanat rēš šarrūti Aššur-ahu-iddina šar kiššati šar KUR-aš-šur{KI}
