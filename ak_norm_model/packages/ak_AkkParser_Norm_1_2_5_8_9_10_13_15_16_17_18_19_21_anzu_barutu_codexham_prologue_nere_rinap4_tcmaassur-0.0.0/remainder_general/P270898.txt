aemw/amarna/P270898
Rib-Adda iqbi ana bēlišu šar mātāti šarri rabî šar tamhār Beltu-ša-Gubla tiddin dunna ana šarri bēliya ana šēpēt bēliya ŠamašORŠapšuORŠimige-ya sebîšu sebʾettān amqut lū īde šarru bēl inūma šalmat Gubla amat kitti ša šarri ištu ūmī ša abbūtišu u annuš inanna ītezib šarru āl kittišu ištu qātišu lidaggal šarru ṭuppī ša bīt abišu inūma ul arad kitti amīli ša ibašši ina Gubla ul taqâlmi ana ardika šumma dannat nukurtu ša ṣābī habirī eliya u ilān mātika libluṭ gamrū mārūnu mārātu iṣi bītinu ina nadāni ina māt Yarimmuta ina balāṭa napištinu eqliya aššata ša lā muta mašil aššum bali irēšim gabbi ālāniya ša ina šadî harri ū ina ahi ayyab ibaššû innepšū ana ṣābī habirī Gubla qadu 2 ālāni irtīhū ana yâši u annuš inanna ilteqe ʿAbdi-Aširta Šigata ana šâšu u iqbi ana amīlī Ammiya dūkūmi eṭlakunu u ibaššâtunu kīma yâtinu u pašhātunu u tinnepšū kīma awâtešu u ibaššû kīma ṣābī habirī u annuš inanna ištappar ʿAbdi-Aširta ana ṣābī ina bīt NINURTA puhhurūnimmi u nimaqqut eli Gubla šumma yānu amīli ša ušezzebuše ištu qātinu u nudappir hazannūta ištu libbi mātāti u tinnepuš kali mātāti ana habirī u kittu tinnepušma ana kali mātāti u pašhū mārū u mārātu ana dārīti ūmī u šumma appūnama yūṣânna šarru u kali mātāti nukurtu ana šâšu u mīna yīpušu ana yâšinu kīnanna tiškunū māmīta ana berišunu u kīnanna palhātī magal magal inūma yānu amīla ša ušezzebanni ištu qātišunu kīma iṣṣūrāti ša ina libbi huhāri kilūbi šaknat kišūma anāku ina Gubla ana mīni taqâlmi ana mātika anumma kīamma aštapar ana ēkalli u ul tišmûna awâtuya anumma Aman-appa ittika šālšu šūt yīde u yātamar pušqa ša eliya lišme šarru awâte ardišu u yaddina balāṭa ardišu u yuballiṭ aradšu u anaṣṣara āl kittišu adi bēltinu ilāninu ana kâta u yidaggal šarru mātšu u aradšu u yimlik ana mātišu u šupših ālkama litriṣ ina pāni šarri bēliya yuwaššira amīlšu u yizziz inanna u akšud anāku ana mahar šarri bēli damiq ittika ana yâši mīna īpušuna anāku ina īdēniya anumma kīamma ubaʾʾû urra mūša
