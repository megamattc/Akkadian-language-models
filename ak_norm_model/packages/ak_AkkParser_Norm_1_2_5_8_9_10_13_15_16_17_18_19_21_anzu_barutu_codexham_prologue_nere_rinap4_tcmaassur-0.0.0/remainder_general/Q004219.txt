cmawro/cmawr1/Q004219
šumma amēlu qaqqassu iṣṣanabbassu pānūšu iṣṣanundū šīrāšu ītanakkalāšu ruʾtašu išallu amâtīšu imtanašši qerbūšu ittananpaḫū aḫāšu ušammamāšu qātāšu etteneṣṣilāšu šēpāšū uzaqqatāšu kiṣallāšu uptanaṭṭarā amēlu šū bēl dabābīšu kišpī ilmīšu kipdī lemnūti kuppudūšu ana kišpī šunūti pašāri ana maḫar Šamaš nignak burāši tašakkan miḫḫa tanaqqi ṣalam kaššāpi u kaššāpti šina ṣalmī ṭīdi šina ṣalmī līši šina ṣalmī lipî šina ṣalmī ittê šina ṣalmī iškūri šina ṣalmī erēni šina ṣalmī bīni teppuš-ma ina qātīka tanaššī-ma šipta annīta šalāšīšu tamannu  ÉN Šamaš rubû šurbû dayyān Igigi muštēšer gimer kala tenēšēti pāšer šamê u erṣeti mussiqu isqēti rubû tizqāru mušīm šīmāti bēlu muttarrû baʾūlāti bānû ili u ištari muddeššû māḫāzī ina balīka purussê šamê u erṣeti ul ipparras attā-ma mukīn isqīšunu Šamaš dayyānu rēmēnû mūdû mimma šumšu ina puḫur ilī rabûti šemât qibīssu Šamaš ina qibītīka-ma ūtalladā tenēšēti tašâm šīmātēšina tašarrakšināti dumqa izizzam-ma ina pîka lizzakir kīttu dīnī dīn purussâya purus šime qabâya Šamaš ṣalmī annûti ša ina maḫar ilūtīka rabīti našâku Šamaš attā tīdû anāku ul īdû ṣalam bēl ikkīya u bēlet ikkīya ṣalam bēl ṣerrīya u bēlet ṣerrīya ṣalam bēl rīdīya u bēlet rīdīya ša ipšu bārtu amāt lemutti īpušūni ša isqīya ina qabri ušnillū mindātīya ilqû etiq eper šēpīya išbušū ša ruʾtī ilqû ša šārtī imlušū ša sissiktī ibtuqū ana lemutti izzīzūni ša šanâmma ušēpišūni ša šanâmma ušāḫizūni ina akali ušākilūni ina šikari išqûni ina mê urammikūni ina šamni ipšušūni ša ina mimma lemni ušēbilūni ukaššipūninni ulappitūninni x šerʾānī mimma lemnu ušēbilūni ša ṣalmīya umaššilū ša qātīya šēpīya ikmû x--tī ina šīni iṣburū īnāya petâti x x ša pīya qâ irkusū lišānī iksû x x isḫupu x ina appīya ṣerreta iplušu nišmâya iskirū ana ereb šamši īnīya iššû itti mīti ṣalmīya ušnillū ša ana mīti ipqidūninni ina akali dīḫa ušākilūni ina mê ašâ išqûni x x ina ḫurri ipḫû ša zikurudâ īpuša x ša idūkūninni zikurudâ ēpušūninni ila šarra kabta rubâ ittīya uzannû nīš libbīya iṣbatū libbī ittīya uzennû ṣālta puḫpuḫḫâ nissata adirta ḫīpi libbi išīta dimīta ḫattu pirittu arratu diliptu qūla kūra lā ṭūb libbi lā ṭūb šīri iškunūni Šamaš annûtu šunu annûtu ṣalmūšunu kīma šunu lā izzazzū ṣalmīšunu našâku ina qibītīka ṣīrti ša lā uttakkaru ina maḫrīka aqallūšunūti kipdīšunu utāršunūti Nuska šurbû ina qibītīka lītallil idāya  kīma annâ šalāšīšu tamtanû ṣalmī šunūti ina ḫupê tašakkan šaman nūni tasallaḫšunūti ina išāti taqallūšunūti ÉN Anašši dipāra ṣalmīkunu aqallu šalāšīšu tamannū-ma ṣalam ṭīdi ṣalam līši ina mê ina šēpīšu isêršunūti ina ḫarbāte tetemmer nēpeša annâ šumma ina ṣīt šamši šumma ina ereb šamši teppuš-ma kišpū pašrū  ÉN anašši dipāra ṣalmīkunu aqallu utukku šēdu rābiṣu eṭemmu u mimma lemnu muṣabbit amēlūti ēpiš kišpī ruḫê rusê upšāšê lemnūti ina amāt Ea u Asalluḫi Girra qāmû liqmūkunūši ḫūlā zūbā u itattukā quturkunu lītelli ina šamê laʾmīkunu liballi šamšu liprus ḫayyattakunu mār Ea mašmaššu  ÉN Šamaš ṣalmī annûti ša kaššāpīya u kaššāptīya ša yâši īteneppušūninni attā dayyānu tīdēšunūti-ma anāku ul īdēšunūti ša šīrīya uzaqqitūninni pūtātīya uṣabbitū šerʾānīya iksû piṭrīya utabbikū aḫīya uṣṣilū nīš libbīya iṣbatū ruʾtīya ubbilū mangu luʾtu eli šīrīya itbukū akal kaššāpūti ušākilūninni mê kaššāpūti išqûninni rimkī luʾʾûte urammikūninni napšalti šammī lemnūti ipšušūninni qibīt pîya iṣbatū egerrâya ulamminū eṣenṣērī kīma unqi ikpupū irtī idʾipū šidaḫ pānīya itbalū bunnannêya unakkirū liptīya udaʾʾimū ḫasīsīya iṣbatū diglīya ušamṭû melammêya išdudū Šamaš ina maḫrīka aqallūšunūti upaṭṭar napḫar lemnētīšunu upaṭṭar kiṣir kipid libbīšunu Šamaš ina pîka Girra tappûka lītallil idāya  KA.INIM.MA ušburrudê ša ṣalmī qalî  nignak burāši ana maḫar Šamaš tašakkan šikara tanaqqi šina ṣalmī bīnu šina ṣalmī erēni šina ṣalmī lipî šina ṣalmī iškūri šina ṣalmī kupsi šina ṣalmī ittê šina ṣalmī ṭīdi šina ṣalmī līši ina maḫar Šamaš tašakkan kâm taqabbi
