cmawro/cmawr1/Q004221
šumma amēlu qaqqassu ītanakkalšu lišānšu uzaqqassu pānūšu iṣṣanundū uznāšu išaggumā kišassu x labânšu ītanakkalšu irassu u šašallašu ītanakkalūšu šapūlāšu ittanablakkatāšu aḫīšu šimmatu ukāl ubānātūšu qātāšu īteneṣṣilāšu qerbūšu ittananpaḫū errūšu iʾarrurū kimṣāšu šēpāšu ikaṣṣaṣūšu šīrūšu šimmatu ukallū ana tebê izuzzi u dabābi mūq zamar sām zamar aruq itti libbīšu iddanabbub libbašu nullâti ītammu ṭēnšu iltanannīšu qibīt pîšu imdanašši ummu munga liʾba u tādirta irašši šunātūšu ešâ maʾdā mītūti ītanammar itti mītūti iddanabbub libbašu šapil ikkašu kurri šunāt immaru lā ukāl libbašu iʾâšam-ma libbašu iʾarri ina mayyālīšu iptanarrud zuʾtu imtanaqqussu ḫurbāšu irtanašši itebbi ikammis x umaḫḫassu ḫūṣ ḫīpi libbi irtanašši ina bīti ṣāltu ina sūqi puḫpuḫḫû šaknūšu nipqūšu qerbū uʾa iqabbi ayya išassi akala u šikara muṭṭu ana sinništi alāka muṭṭu ana sinništi libbašu lā inaššīšu pâšu iptenette imtanaggag uštannaḫ irteneḫḫi aḫulapya iqabbi pûšu ittanadlaḫ amēlu šū ina akali šūkul ina šikari šaqi ina šamni pašiš ṣalmūšu itti mīti šunullū ana eṭem ridâti paqdū ana kimilti Marduk turrīšu-ma eṭem ridâte irteneddīšu ana bulluṭīšu u šalāmīšu u muruṣ kalāma pašāri  DÙ.DÙ.BI riksa ana maḫar Marduk tarakkas niqâ tanaqqi x x šumê tuṭaḫḫa miris dišpi ḫimēti tašakkan adagurra tukān nignak erēni šurmēni ana Marduk tasarraq erbet nignakkī ana erbet šārī tašakkan x ina maḫar riksi tanaqqi  x ak x takassip x x-su x teppuš x x-ma x x-šu x x kispa x marṣi šuāti ina muḫḫi x u kaššāpti x x tušzāssu marṣu x tanaššīšu ina šumēli x marṣi šuāti x šalāšīšu x x kispa ana x x takassip amēlu šū ina muḫḫi x x x x kaššāptu x x x-x-x-x-x-x-x x-x-x-x-x-x x x-x-x-x-šu₂ ta-x-x x x x ana nāri tanaddī-ma x x upšāšû lemnūtu x  ÉN šar nēmeqi mušīm šīmāti rāʾim Esaggil tuklat Bābili nāṣir napišti šar ilī bēl ilī gāmil enši muḫalliq raggi nādin nuḫši u mašrê ana nišī apâti kāšid ayyābi mušamqitu muzzapri nādin isqi u nindabê ana ilī šūt ālānī bēl mātāti narām libbi Ellil ḫātin enši nāši ḫaṭṭi u palê kābisu ili muzzapri nādin milku u purussê ana ilī aḫḫēšu Marduk rēmēnû balāṭa qīša šurkam-ma balāṭa gimil itti ilī rabûti murṣu ša iššaknam-ma irteneddûni palḫāku-ma adrāku u šutaddurāku šārka ṭābu lizīqam-ma linēʾū murṣī naplisanni-ma bēlu rišâ rēma anāku annanna mār annanna aradka šumruṣu aktamis maḫarka dīnī dīn purussâya purus alsīka bēlu šimânni qerbiš napištī gimil aššu ēpišu lemuttīya kâša asḫurka anāku annanna mār annanna ša il ālīšu Marduk ištar ālīšu Zarpanītu ina bīti ṣāltu ina sūqi puḫpuḫḫû iššaknam-ma irteneddīni ina lā ṭūb libbi ina lā ṭūb šīri x x ṣītu nušurrû x dayyānāta bēlu dīnī dīn rēmēnâta bēlu rēmanni x x x limmalla attaši x x x x umallil-ma attaši x x x x rēmanni šamû liḫdûka erṣetu lirīška ilū rabûti libbaka liṭibbū x x lišarbû zikirka x x ilī lišātir bēlūtka Esaggil u Bābili likrubūnikka ašēka bēlu napištī qīša lumun murṣi ša zumrīya usuḫ tabla lissi šār bērī ina zumrīya kīma qutri lītelli ana šamê kīma bīni nasḫi ana ašrīšu ay itūr ukkiš ipšēya ruḫêya amātka ša balāṭi liššakin elīya marušti imḫuranni limad arḫiš lumun x x x lemnūti ana eṭem ridâti x x ēma amēlu ina maḫar ilūtīka x x ana eṭem ridâti x x usuḫ murṣa ša zumrīya x Marduk šēd dumqi lamassi dumqi ina idīya lū kayyān ṭūb libbi ṭūb šīri x x x x rēmēnû Marduk gimilla šukna lā amât lā aḫḫabbil ana šīr asakki lā ammannu usuḫ murṣa ša zumrīya duppir lumun ša aḫīya ina zumrīya pîya muḫur-ma dalīlīka ludlul šina ṣalmī kaššāpi u kaššāpti ēpuš ina maḫrīka elīšunu azzīz bīnu lillilanni erēnu libbibanni maštakal u suḫuššu lipašširū kišpīya lumun bēl amātīya īpušu libbalkit-ma ana muḫḫīšu u lānīšu lillik u anāku aradka šūnuḫu dalīlī ilūtīka rabīti ana nišī rapšūti ludlul annâ šalāšīšu ana maḫar Marduk tamannu  marṣu šū naḫlapta išaḫḫaṭ-ma ÉN Ašḫuṭ ašḫuṭ šalāšīšu tušadbabšu-ma mê egubbê ana qaqqadīšu tatabbak ṣalam kaššāpi u kaššāpti ina ḫurri ina ereb šamši tepeḫḫi nēpeša ana nāri tanaddi kišpū ruḫû rusû upšāšû lemnūti ul iṭeḫḫûšu  ÉN qarrādu aplu gašru bukur Ellil  ÉN šarḫat šarḫat šurbât Ištar melammē zuʾʾunat malât rašubbatu mārat Sîn kuzba ulluḫat malât namrīrī mārat Sîn ulluḫū šuluḫḫīki mārat Sîn našû parakkūki mārat Sîn ana dīnīya qūlī-ma ana dânīki išarūtu lullik ana dīnīya išarūtu lizzīz mārat Sîn anḫāku mārat Sîn šūnuḫāku mārat Sîn marṣāku mārat Sîn uššušāku mārat Sîn šunzuqāku mārat Sîn šudlupāku mārat Sîn adrāku mārat Sîn šutaddurāku x x x mārat Sîn x mārat Sîn x mārat Sîn ana ili x Asalluḫi mašmašši ilī x ana šīmtēya liqīš x ana qātī damqāti ša ilīya x x x x x x x x mārat Sîn x anāku x mār ilīšu x x x x mārat Sîn x x kaššāpi u kaššāpti x x pānīšunu x x x x x x da x ul tašakkan-ma x anāku annanna mār annanna x ul x x kaššāpī kaššāptī x ṣalmīya x ina akali ušākilūʾinni ina šikari išqûninni ina mê urammikūninni ina šamni ipšušūninni ulappitūʾinni ukattimūninni kišpīšunu ruḫêšunu rusêšunu zīršunu x ina qibītīki x lissapiḫ x x mārat Sîn lū tuklī x mārat Sîn x x mārat Sîn x mārat Sîn x x el ana kišpī x Ištar bēlet mātāti x mārat Sîn x
