cmawro/maqlu/Q002707
ÉN kaššāptu muttalliktu ša sūqāti mūterribtu ša bītāti dayyālītu ša birêti ḫayyāṭītu ša rebâti ana pānīša u arkīša issanaḫḫur izzâz ina sūqim-ma usaḫḫar šēpī ina rebīti ip-ta-ra-as alaktu ša eṭli damqi dūssu īkim ša ardati damiqti inibša itbal ina nekelmêša kuzubša ilqe eṭla ippalis-ma lamassašu īkim ardata ippalis-ma inibša itbal īmuranni-ma kaššāptu illika arkīya ina imtīša ip-ta-ra-as alaktu ina ruḫêša išdiḫī iprus ušassi ilī u ištarī ina zumrīya ša kaššāptīya ina kullati agdariṣ ṭīdaša ša ēpištīya abtani ṣalamša aškun ina libbīki lipâ ḫābilki usanniš ina kalâtīki ēra qāmâki ēra qāmâki imatki liprus eli āli attapaḫ išātu ina šupāl āli attadi tumurtu ana bīt terrubī attadi išātu tēpušīm-ma Girra līkulki tušēpišīm-ma Girra likšudki takpudīm-ma Girra lidūkki tušakpidīm-ma Girra liqmīki ḫarrān lā târi lišaṣbitki Girra ḫābilki Girra ezzu zumurki liḫmuṭ TU₆ ÉN  KA.INIM.MA ušburrudê ṣalam ṭīdi lipâ ina libbi u ēra ina kalâti ÉN šitta šina mārāt Ani ša šamê šalāš šina mārāt Ani ša šamê ṭurra ṣabtānim-ma ultu šamê urradāni ēkīam tebâtina ēkīam tallakā ana ēpiši u ēpišti ša annanna mār annanna ana saḫāri nillika ana luqquti ša ḫuṣābīšina ana ḫummumi ša ḫumāmātīšina ša līlâti ḫuluppaqqa ana šarāpi nillika  KA.INIM.MA ušburrudê ṣalam lipî ḫimmāti ÉN kaššāptu nērtānītu elēnītu naršimdatu āšiptu eššebūti mušlaḫḫatu agugiltu qadištu nadītu ištarītu kulmašītu bayyārtu ša mūši ḫayyāṭītu ša kal ūme mulaʾʾītu ša šamê mulappitu ša erṣeti kāmītu ša pī ilī kāsītu ša birkī ištarāti dayyiktu ša eṭlūti lā pādītu ša sinnišāti šaḫḫuṭītu ṣabburītu ša ana ipšīša u ruḫêša lā ušarru mamma enenna-ma ītamrūki iṣṣabtūki uštēnûki uštabalkitūki uštapēlū amāt ipšīki Ea u Marduk iddinūki ana Girra qurādi Girra qurādu rikiski liḫpe u mimma mala tēpušī lišamḫerki kâši TU₆ ÉN  KA.INIM.MA ušburrudê ṣalam iškūri ÉN Id ellu namru quddušu anāku ēpišūʾa apkallū ša apsî ēpišētūʾa mārāt Ani ša šamê eppušūni īteneppušūni eppušūnim-ma ul ileʾʾû zumrī ēteneppušūnim-ma ul ileʾʾû ana ṣabātīya anāku ēpuš-ma elīšunu azzīz ētelil kīma Id ina šadîya ētebib kīma namri ina bīt purussêya ša kaššāpīya u kaššāptīya Id u namru nabalkattašunu liškunū-ma kišpīšunu libbalkitū-ma ana muḫḫīšunu u lānīšunu lillikū kīma ittî liṣlimū pānīšunu liḫūlū lizūbū u littattukū u anāku kīma Id ina šadîya lū ellēku ÉN  ÉN lamânni sutû elamû redânni katmanni agû edû saḫpanni kaššāptu sutāte dāni ṣibissa elēnītu elamāta ṣibissa mūtu Girra tappê Šamaš izizzam-ma kīma šadî ina kibrīti inuḫḫu kišpī ruḫê rusê ša kaššāptīya elēnītīya Girra liqmi Id ellu libbaša liḫpe mû nāri ellūtu lipšurū kišpīša u anāku kīma Id ina šadîya lū ellēku ÉN  KA.INIM.MA ušburrudê ṣalam ittî ša kibrīta ballu ÉN attimannu kaššāptu ša iqbû amāt lemuttīya ina libbīša ina libbīša ibbanû ruḫûʾa ina šaptīša ibbanû rusûʾa ina kibis takbusī izzâz mūtu kaššāptu aṣbat pâki aṣbat lišānki aṣbat īnīki nāṭilāti aṣbat šēpīki allakāti aṣbat birkīki ebberēti aṣbat aḫīki muttabbilāti aktasi idīki ana arkīki Sîn ellammê liqattâ pagarki ana miqit mê u išāti liddīki-ma kaššāptu kīma seḫer kunukki annê liṣūdū līriqū pānūki  KA.INIM.MA ušburrudê ṣalam ṭīdi ina kunukki arqi pâšu tabarram ÉN attīʾē ša tēpušīnni attīʾē ša tušēpišīnni attīʾē ša tukaššipīnni attīʾē ša tuḫappipīnni attīʾē ša tuṣabbitīnni attīʾē ša tukannikīnni attīʾē ša tuʾabbitīnni attīʾē ša tubbirīnni attīʾē ša tukassînni attīʾē ša tulaʾʾînni taprusī ittīya ilī u ištarī taprusī ittīya šēʾu šeʾītu aḫu u aḫātu ibru tappû u kinattu aleqqâkkim-ma ḫaḫâ ša utūni diḫmennu ša diqāri amaḫḫaḫ atabbak ana qaqqad raggati šīmtīki  KA.INIM.MA ušburrudê ištar kubši kinṣi ša ṭīdi teppuš ḫaḫâ ša utūni diḫmenni ša diqāri tamaḫḫaḫ-ma tatabbak ana qaqqadīša ÉN ša ēpušanni uštēpišanni ina mīli nāri ēpušanni ina mīṭi nāri ēpušanni ana ēpišti epšī-ma iqbû ana sāḫerti suḫrī-ma iqbû annīta lū makurraša x x kīma makurru annīta ibbalakkitu kišpūša libbalkitū-ma ana muḫḫīša u lānīša lillikū dīnša lissaḫip-ma dēnī līšir ÉN  KA.INIM.MA ušburrudê makur ṭīdi šina ṣalmī ṭīdi ina libbīša ÉN makurraya Sîn ušēpiš ina birīt qarnīša našât pišertu ašbū ina libbīša kaššāpu u kaššāptu ašbū ina libbīša ēpišu u ēpištu ašbū ina libbīša sāḫiru u sāḫertu ša makurrīšunu libbatiq ašalša markassa lippaṭer-ma tarkullaša linnaseḫ edû ana tâmti lišēṣīšunūti šamrūti agû elīšunu lītellû šāršunu ay izīqam-ma ay iḫīṭanni ina qibīt Nuska u Girra ilī dayyānī ÉN  KA.INIM.MA ušburrudê makur līši šina ṣalmī līši ina libbīša ÉN ḫaṣabtu sūqāti ammēni tugdanarrênni ammēni našparātūki ittanallakāni kaššāptu qaqdâ amâtīki ammēni ittanakšadā ana ṣabātīya elli ana ūri aptaki akattam urrad ana qaqqarim-ma uṣabbat kibsīki ina kibsīki rābiṣu ušeššeb eṭem ridâti ḫarrānki ušaṣbat amaḫḫaṣ muḫḫaki ušanna ṭēnki adallaḫ libbaki tamaššî šīrīki ēpištu u muštēpištu šamû anāku-ma ul tulappatīnni erṣetu anāku-ma ul turaḫḫînni siḫil balti anāku-ma ul takabbasīnni ziqit zuqaqīpi anāku-ma ul talappatīnni šadû zaqru anāku-ma kišpūki ruḫûki rusûki upšāšûki lemnūti ul iṭeḫḫûni ul iqarribūni yâši ÉN  KA.INIM.MA ušburrudê ḫaṣabti sūq-erbetti lipâ tapaššaš tabarra takarrik ÉN rittum-ma rittu rittu dannatu ša amēlūti ša kīma nēši iṣbatu amēlu kīma ḫuḫāri isḫupu eṭlu kīma šēti ukattimu qarrādu kīma šuškalli ašārēdu ibāru kīma gišparri iktumu dannu kaššāpu u kaššāptu rittakunu Girra liqmi Girra līkul Girra lišti Girra lištābil Girra lilsâ eli dannati rittekunu ša rittakunu ēpušu zumurkunu liḫmuṭ lispuḫ illatkunu mār Ea mašmaššu qutri Girra līrimā pānīkunu kīma tinūri ina ḫiṭâtīkunu kīma diqāri ina luḫummêkunu lispuḫkunūši Girra ezzu ay iṭḫûni kišpīkunu ruḫêkunu lemnūti etellâ kīma nūnī ina mêya kīma šaḫî ina rušumtīya kīma qanî ina api kīma maštakal ina ušalli kīma sassati ina aḫi atappi kīma zēr ušî ina aḫi tâmti ellet Ištar munammerat šīmti uṣurāt balāṭi uṣṣurāku anāku ina qibīt iqbû Girra rašubbu u Girra āriru mār Ani qardu  ÉN rittum-ma rittu rittu dannatu ša amēlūti kaššāptu aššu pîki dabbibu aššu dannati rittaki āla amātu aššâkki bīta amātu ubaʾʾâkki kaššāpu kaššāptu ēpišu u ēpištu bilī rittakunu-ma ana išāti luddi ÉN  KA.INIM.MA ušburrudê rittu iškūri ÉN bišlī bišlī qidê qidê tuppu 3.KAM Maqlû kīma labirīšu šaṭir-ma bari šaṭir Šēr-šumu-iddina šamallû mār Nabû-iddina tupšarru rittu rittu rittu dannatu tuppi Anum-aplu-iddin māru ša Anu-šumu-līšir mār Kurî pāliḫ Ani u Ištar ša inaššuka ana bēlīka lutērka kīma labirīšu šaṭir-ma bari u uppuš tuppi Nabû-xxx x x māršu ša Itti-Marduk-balāṭu mār Egibatila qāt {m}dar-x-x māršu ša Bēl-nāṣir mār Sîn-šadûnu pāliḫ x x
