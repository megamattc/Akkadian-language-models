cmawro/cmawr1/Q004236
šumma amēlu zikurudû epussu-ma innamir upīšī šunūti ša innamrū teleqqe maḫar Šamaš tašakkan muruṣ libbīka ana Šamaš taqabbi maḫar Šamaš ana muḫḫi upīšī šunūti šaḫâ tanakkis upīšī šunūti ana libbi mašak šaḫî takammis maḫar Šamaš amēla ša zikurudû epšūšu kīam tušadbabšu Šamaš ša zikurudâ īpuša šū ay īmura anāku lūmura šulma sebîšu ana maḫar Šamaš tušaqbāšu ūmešam muruṣ libbīšu ana Šamaš iqabbi upīšī šunūti ša libbi mašak šaḫî x x zikurudû šū ana amēli šuāti lā iṭeḫḫe x  šumma amēlu šū zikurudû x x x x  ana zikurudê ana amēli šuāti lā ṭeḫê x zēr qutri šarmadu x x kibrītu sikillu baltu nikiptu x šakirû lišān-kalbi kuṣimtu zēr x azupura ikkal ina mūši kibrītu imbuʾ tâmti x turminû turminabandû kabūt-Šēriš x x šamna iptaššaš zikurudû ana amēli šuāti lā iṭeḫḫe  šumma amēlu zikurudû ša arrabi epussu-ma arrabu naksu ina bīt amēli innamer ina bīti šuātu daltu sikkūru kašip arraba šuātu teleqqe maḫar Sîn tašakkanšu ṣubāta ebba tulabbissu kitâ takattamšu igulâ tapaššassu amēla ša zikurudû epšūšu maḫar Sîn tušakmassu-ma kīam tušaqbāšu bēlī ina lā šīmtīya lā amât upīšī epšūni puššer kiṣrī šunūti ša isḫurūni puṭṭer annītu ana maḫar Sîn sebîšu tušaqbāšu-ma appašu tušaqdassu ana Sîn kurummassu ina mūši šuāti tašakkan šapatta mala libbašu ṣabtu ana Sîn liqbi ūmešamma lištēmiq arraba šuātu teleqqē-ma ana libbi mašak ḫumṣīri takammis ana libbīša nībī kaspi ḫurāṣi parzilli uqnî dušî nirpappardilî takammis-ma šamna šaman rēši igulâ šaman erēni dišpa ḫimēta šizba karāna ṭābāta ana libbīšu turāk pāna tarakkas kitâ takattamšu ana libbi kimaḫḫi takammis kispa takassip tušarraḫ tukabbat parṣīšu adi ūmi sebî tuparraṣ-ma zikurudû ša ana amēli epšu adi balṭu ana zumrīšu lā iṭeḫḫe  šumma ina bīt amēli ina lā mūdûti arraba šuātu lū ana nāri lū ina sūqi ittaddû amēlu šū ša zikurudû epšūšu ina šapatti kurummassu ana Sîn liškun appašu liqdud ina qaqqari lippalseḫ muruṣ libbīšu lidbub epera ina qaqqadīšu liddi ina annīti qātī ṣabtu sebîšu liqbi zikurudû ana amēli šuāti lā iṭeḫḫe  šumma ana zikurudê šuātu ana amēli šuātu ana zumrīšu lā ṭeḫê ina šēri ammaštakal x ina pîšu lilqe ina muṣlāli lapta x līkul ina līlâti tamḫâ x x kibrītu imbuʾ tâmti x šaman murrān taptanaššassu-ma x lā iṭeḫḫēšu  x ṣalam iškūri x zikurudû ša arrabi x innamru x īdiu x lā iṭeḫḫēšu x li dišip šadî x x-x x ni x x amēlu šū x kupru x annanna mār annanna x  šumma amēlu aḫīšu ina muḫḫi qaqqadīšu ištanakkan aḫāšu išammamāšu šēpāšu munê ittanaddâ šīrūšu ina ṣīt šamši immimūšu x ana sinništi alāka muṭṭu x akala ikkal-ma elīšu lā illak īnāšu ittanazzazzā ši x x x-x-x x ellu x x-x-x-x-x-x-x-x-x ik-ta-na-x-x x-x x-x-x-x-x-x-x qaqqassu iṣṣanabbassu x amēli šuāti ana eṭemmi paqdū qāt māmīti šuruš balti ētti šuruš ašāgi ēdi x x ina mašak unīqi lā-petīti ina šerʾān litti miqitti tašappi ina kišādīšu tašakkan-ma pašer  šumma amēlu KIMIN anzaḫḫa ḫuluḫḫa mūṣa parzilla šadânu ṣābitu ištēniš tasâk ina šaman šurmēni taballal-ma ina kakkabi tušbāt ina šēri ina maḫar Šamaš kala zumrīšu tapaššaš ḫurāṣa ruššâ ippallas-ma kupra ikabbas-ma pašer  šumma MIN zēr bīni ēdi kikkirâna peṣâ atāʾiša urnê qinna ša sinunti karān-šēlebi maštakal ištēniš 2 šiqla taqallū-ma ina x šiqil ḫimēti ḫamšat šiqil šamni ḫalṣi tasâk-ma ina šizib litti x bīni tašakkan-ma ina mūši ina kakkabi tušbāt ina šēri ina maḫar Šamaš ina muḫḫi kupri izzâz-ma uštakkal-ma ḫurāṣa kaspa ippallas-ma pašer  šumma amēlu KIMIN ittanadlaḫ ittenenbiṭ īnāšu irrurū u šīrūšu išammamūšu šinnāšū kalīšina ītanakkalāšu akala ikkal šikara išattī-ma ileḫḫib ana amēli šuāti zikurudû ša kisimmi epussu šumma šipiršu iltaber imât lāma iṭeḫḫûšum-ma imuttu urnê imḫur-līm zēr kitî zēr ēdi ištēniš taḫaššal ina šamni ḫalṣi taballal ina kakkabi tušbāt ina šēri ana maḫar Šamaš ina muḫḫi kupri izzâz-ma išattī-ma ḫurāṣa kaspa ippallas-ma pašer  šumma amēlu KIMIN atāʾiši zēr azallê urnê zēr kazalli zēr karān-šēlebi zēr maštakal ištēniš 3 ŠE.TA.ÀM dišip šadî šamna u šikara taballal ina kakkabi tušbāt ina šēri maḫar Šamaš išatti ina muḫḫi kupri izzâz-ma uqnâ sāmta ḫurāṣa kaspa ippallas-ma pašer  šumma amēlu šerʾān pēm imittīšu iltanappassu šiḫḫat šīri irtanašši minâtūšu mangā ṭēmšu ittanakker mala īpušu imašši ruʾussu peṣât ana amēli šuāti ana maḫar Gula ipšū epšūšu ina ūm 27.KAM₂ ūm 28.KAM₂ amāssu iqatti qāt zikurudê imât x x x išammamšu amēlu šū ina maḫar Šulpaea ina ūm 21.KAM ūm 22.KAM riksu rakissu ina ūm 27.KAM ūm 28.KAM amāssu iqatti qāt zikurudê imât x x x x x x-x
