ribo/babylon6/Q003365
ana Nanaya šarrat Uruk bēlti rabīti bēltišu Aššur-ahu-iddina šar KUR-aš-šur šakkanak Babili šar KUR-šu-me-ri u URI{KI} mušteʾʾû ašrāt ilī rabûti bānû bīt Aššur ēpiš e₂-sag-il₂ u Babili muddiš e₂-an-na mušaklil ešrēt kullat māhāzī ša ina qerbišina ištakkanu simāti kāšid ultu tâmtim elīti adi tâmtim šaplīti ša gimir malikī ušaknišu šēpuššu mār Sin-ahhe-eriba šar KUR-aš-šur mār Šarru-ukin šar KUR-aš-šur{KI} šakkanak Babili šar KUR-šu-me-ri u URI{KI} e₂-hi-li-an-na bīt papāh Nanaya bēltiya ša Nazi-Maruttaš šar Babili īpušu Eriba-Marduk šar Babili ukeššû labāriš illikma maqitti irši ašrātišu ašteʾʾe ina agurrī utūni elletim maqittašu akšir qātī Nanaya bēltiya aṣbatma ana qerbišu ušērib šubat dārât ušarme šipir šâšu Nanaya hadîš ina naplusiša yâti Aššur-ahu-iddina šar KUR-aš-šur šar Babili amāt damiqtiya ina mahar Nabu bēliya liššakin šaptušša ša šumī šaṭru ina šipir nikilti ipaššiṭu mušarûya iʾabbat lū ašaršu unakkaru Nanaya aggiš likkilmešuma šumšu zēršu luhalliq
