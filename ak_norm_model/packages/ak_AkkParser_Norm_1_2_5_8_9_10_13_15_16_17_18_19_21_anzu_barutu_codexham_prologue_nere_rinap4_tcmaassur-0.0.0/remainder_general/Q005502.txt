ribo/babylon7/Q005502
Nabium-kudurri-uṣur šar Babilam rubâm naʾdam migir Marduk iššakku ṣīri narām Nabium šakkanakku lā āneha zānin Esagil u Ezida ša ana Nabium u Marduk bēlīšu kitnušuma ippušu rēšūssun naʾdam muštēmiqu itûti kūn libbi ilī rabûti aplu ašarēdu ša Nabium-apla-uṣur šar Babilam anāku inum Marduk bēlu rabiʾu kīniš ibbânnima mātu šutēšuru nišim reʾâm zanān māhāzī uddušu ešrētim rabîš umaʾʾeranni anāku ana Marduk bēliya palhiš utaqqû Babilam māhāzašu ṣīri āl tanadātušu Imgur-Enlil Nemetti-Enlil dūrānišu rabûti ušaklil ana sippē bābātišu rīmī erî ekdūtim u mušhuššī šēzuzūtim ušziz ša šar mahrim lā īpušu kāri hirītišu ina kupri u agurri adi šinīšu abam ālidu ālu ušalmâm yâti kāri dannum adi šelāšīšu ištēn itî šanî ina kupri u agurri abnima itti kāri abam ikṣuru esenniqma išissu ina irat kigallim ušaršidma rēšīšu šadâniš uzaqqir kāri agurri eberti ereb šamši dūr Babilam ušalmâm kāri Arahtim ina kupri u agurri abam ālidu ikṣurma makât agurri abarti Puratti urakkisma lā ušaklil sittātim yâti apilšu rēštâm narām libbišu kāri Arahtim ina kupri u agurri abnima itti kāri abam ikṣurru udannin ina Esagil kiṣṣi rašbam ēkal šamê u erṣetim šubat tašīlātim Eumuša papāha Enlil ilī Marduk Kahilisu šubat Zarpanitum Ezida šubat Lugaldimmerankia hurāṣu namru ušalbišma unammir kīma ūm Etemenanki ziqqurrat Babilam eššeš ēpuš Ezida bītu kīnim narām Nabium ina Barsipa eššeš abnima ina hurāṣi u nisiqti abnī kīma šiṭerti šamāmī ubannim erēnim dannūtim hurāṣu ušalbišma ana ṣulūl Emahtilla papāha Nabium pānim šelāltišunu ušatriṣ Emah bīt Ninhursagga libba Babili Eniggidrukalamasuma bīt Nabium ša harê Enamhe bīt Adad libba Kumari Ekitušgarza bīt Belet-Eanna ša tubqāt dūri ina Babilam eššeš abnima ullâm rēšāšin ša manāma šar mahri lā īpušu 4 līm ammat qaqqaram itât āli nesîš lā ṭahê dūru dannum eberti ṣīt šamši Babilam ušashir harīssu ahrema šupul mê akšud kibiršu ina kupri u agurri abnima itti kāri abam ikṣurru esenniqma dūru dannum ina kupri u agurri ina kišādiša šadâniš abnim Ṭabi-supuršu dūr Barsipa eššeš ēpuš kāri hirītišu ina kupri u agurri ālu ana kīdānim ušashir ana Mar-biti bēlu mušabbir kakku nakirīya bīssu ina Barsipa eššeš ēpuš Ebabbara bīt Šamaš ša Sippar Edurgina bīt Bel-ṣarbi ša Baṣ E-ibbi-Anum bīt Uraš ša Dilbat Eanna bīt Ištar ša Uruk Ebabbara bīt Šamaš ša Larsa Ekišnugal bīt Sin ša Uri ešrēti ilī rabûti eššeš ēpušma ušaklil šipiršin zinnāt Esagil Ezida tēdišti Babilam Barsipa ša eli ša mahrim ušātiquma aškunim ana rēšētim kalâ epšētiya šūqurātim zanān ešrēti ilī rabûti ša eli šarrāni abbēya ušaṭṭirū ina narî ašṭurma ukīn ahrâtaš kalâ epšētiya ša ina narî ašṭuru mūdâm lītammarma tanitti ilī lihtassas epēšu māhāzī ilī u ištarāti ša bēlu rabiʾu Marduk yâti umarrannima ušadkânni libbam palhiš lā abaṭṭilšu ušallam šipirša inūmīšu ana Ninkarraka bēlti rāʾimtiya nāṣirat napištiya mušallimat pereʾīya Ehursagsikila bīssa ša qereb Babilam ša ištu pānim innamûma lā īpušu šar mahrim temmēnšu labīri ahīṭ abrema 3 libnāti ṣahirtim ammat 3 ubān mindāti šelāltišina nīš uššēšu appalisma akkud aplahma bītu ana ašāba Ninkarraka bēltiya lā ussum šikinša igār bīti šuāti ana dunnunim epēšu kupri u agurri bītu ša ana ašāba Ninkarraka ussum ašteʾʾû ina ūm šaʾāl arkatim epēšu 3 agurri ša 16 ubān mindātim mišil agurri tubalû epēšu kupri u agurri Šamaš u Adad anna kīnum ušaškinim ina têrtiya 3 agurri ša 16 ubān u mišil agurri tubalû eli temmēnišu ukīnma bītu ina kupri u agurri šadâniš erti Ninkarraka bēlti ṣīrti ana Ehursagsikila bīt hidâtiki hadîš ina erēbiki damqātuʾa liššakna šaptukki urrikī ūmūʾa šumʾidī šanātuʾa balāṭam arka šebê littūtiya liššakin ina pîki šullim napištī ṭibbī têrtiya uṣur šērīya kinnī perʾīya lū šumqutu nakirīya u sapāni māt ayyābiya ina mahar Marduk šar šamê u erṣetim qibî sattakka
