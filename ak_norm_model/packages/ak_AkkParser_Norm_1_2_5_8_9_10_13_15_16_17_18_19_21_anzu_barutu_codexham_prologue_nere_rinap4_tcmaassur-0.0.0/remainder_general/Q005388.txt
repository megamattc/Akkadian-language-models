ribo/babylon7/Q005388
Nergal-šarra-uṣur šar Babili muddiš Esagil u Ezida ēpiš damqāti ša ana epēšu šarrūtišu dārīti ilū rabûtu iškunū mitlukti Marduk ašarēdu ilī mušīm šīmāti ana kiššūti mātāti epēšu išīmu šīmatsu ana rēʾûti ṣalmāt qaqqadam epēšu Nabium aplu kīnim haṭṭi išarti ušatmihu qātuššu ana eṭēri nišim gamālu māti Erra šagapūru ilī iddinušu kakkušu mār Bel-šum-iškun šar Babili anāku inum Marduk bēlu rabû rēšīya ullû mātu u nišim ana bêlu iddinam anāku ana Marduk bēliya kayyānāk lā baṭlāk Esagil u Ezida azannan ušteteššer ešrēti parṣū rēštûtu ašteneʾʾa kayyānam mušhuššī erî ša ina kisê bābāti Esagil itti rīmu kaspi ša sippē nanzuzu kayyānam ina Ka-Utu-e Ka-Lamma-arabi Ka-hegal u Ka-ude-babbar lā ušzizu šar mahri yâti ašru šahṭu ša palāha ilī mūdû eptiqma 8 mušhuššī erî šēuzūti ša lemnim u ayyābi izannū imat mūti tīri kaspi ebbi ušalbišma ina Ka-Utu-e Ka-Lamma-arabi Ka-hegal u Ka-ude-babbar ina kisê bābāti šināti kīma labīrimma itti rīmu kaspi ša sippē kīma simātišu rēštâti ušziz ina kigallam parak šīmāti ša qereb Ezida ša ina zammukku rēša šatti ina isinni akīti tabê Enlil ilī Marduk Nabium aplu kīnim išaddihu ana qereb Šuanna UD.5.KAM₂ UD.11.KAM₂ ina alāku u târi ša Babilam Nabium aplu šitluṭu irammû ṣēruššu ša šar mahri ina kaspi iptiqu pitiqšu hurāṣu namru tiqnim melammu ušalbiššu Purattu nār hegallam ša ištu binâtišu itê Esagil šutēšurū mûšu gapšūti ina palê šar mahri mûšu ana itê Esagil issû irēqū ana sâbu yâti ašaršu labīri ašteʾʾema mālak mêšu kīma labīrimma ana itê Esagil uštetēšir palag ṣīt šamši ša šar mahri ušahrûma lā ibnâ sukkīšu palgu ušahrima ina kupri u agurri abnâ sukkīšu mê nuhšu lā naparkûti ukīn ana māti ana Esagil u Ezida lā baṭlāk sattakam kal māhāzī ilī ana zinnāti ašteneʾʾa kayyānam inūmīšu ēkallu mūšabu šarrūtiya ša erṣeti Ka-dingirra ša qereb Babilam ištu Ay-ibur-šabu sulê Babili adi kišādu Puratti ša šar mahri īpušuma urakkisu sippūšu ina libbi ana kīdānim ēkallu ana muh kišādu Puratti iqūpma uptaṭṭiri ṣindušu igārūša quppūtu adkema šupul mê akšud meherat mê ina kupri u agurri išidsa ušaršidma ēpuš ušaklilma ullâ rēšāša erēnī dannūtum ana šīpiša hittiša u ṣulūliša ušatriṣ Marduk bēlu rabû Enlil ilī šūpû nūr ilī abbēšu ina qibītika ṣīrti ša lā nakri bīt ēpušu lalâšu lušbu ina qerbiša šībūtu lukšud lušbâ littūti ištu išid šamê adi elât šamê ēma Šamaš aṣû ša šarrāni kibrāti ša kal tenēšti bilatsunu kabitti lumhur qerbušša līpūya ina qerbiša ana dāriʾāti ṣalmāt qaqqadam libēlū
