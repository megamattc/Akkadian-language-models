ribo/babylon7/Q005423
Nabium-naʾid šar Babili rēʾû kīnum lipit qātī Ea eṭlu šūpû binûtu Ninmenna šar lā šanān migir Bel u Marduk malka itpēšu nibīt Sin u Šamaš rubû mundalka pālih ilī u ištarāti šakkanakku lânīhu muṭīb libbi ilī rabûti zānin Esagil u Ezida muddiš māhāzū mušaklil ešrēti iššakku ṣīri muṭahhid sattukku ša ana palāh ilī pitqudu lā iggû mūši u urra mār Nabium-balassu-iqbi rubû emqa anāku ana Šamaš bēlu rabû bēliya u Aya kallātum bēltum rabītum bēltiya uštēmiqma Ebabbarra bīssun ina qereb Sippar eli temmēn Naram-Sin šar ulla eššiš ušēpišma ana tanadāti aštakkan ana šīpušu gišimmarī dannūtu ušaršid erēnī paglūtu tarbīt Hamani u Labnani ana ̣ṣulūlišu u dalāt bābātišu ušatmih unūtušu ina kaspi u hurāṣi uzaʾʾinma ana tabrâtu lalâ ušmalla šiṭir šumiya itti šiṭir šumu ša Naram-Sin šar mahru aštakkan qerbiʾuššu bītu ša Šamaš u Aya bēlīya ina imna u šumēlu kīma ūmē ušnammirma Ekurra bīt Bunene ša qereb Sippar ana Bunene bēliya eššiš ēpušma tēbibtišu uqaddišma ussima ana ēkur ilūtišu kīma ūmē zīmūšu ušannabiṭ igārāti ša sihirtu Ebabbarra ša bābi kamî ušēpišma eli ša pāni udannin šiṭir šumiya u ṣalam šarrūtiya mahar Šamaš u Aya bēlūya ukīn ana dūr ūmī Šamaš bēlu ṣīri rāʾim napištu ana Ebabbarra bītika namra ina aṣêka u erēbika epšētuya damqātu šiṭir šumiya u ṣalam šarrūtiya hadîš napalisma damqātuya ana dūr dāri libšâʾma ana mahrika arāku ūmē šarrūtiya liššakin ina pîka ina nūrika namri lulabbir tallakka ana dārâti likūn palûʾa Aya kallātum rabītum narāmmat Šamši ina Ekinu bītika namri hadîš ina ašābīka mahar Šamaš nūr ilī supîya dummiqī šūrika ūmī balāṭiya sukkallum mitluku Amna Bunene ša miliku damqa mahar Šamaš u Aya x x-ka aṣûka šūlulu elṣiš ina x x x mahar Šamaš bēl gimri šalṭiš ina uzuzzika egerrê damiqtiya lū sadir ina pîka ina libbišu ṣīri šalmiš ittallak kussî šarrūtiya lulabbir adi šebê littūtu ilī Sippar u Ebabbarra mahar Šamaš u Aya lidamqā epšētuya anāku lū šarru dārû zānin lūpuš bilatsinu ša kalîš kibrāt mahar Marduk u Zarpanitum Nabu u Nergal ilūya u ilī gimiršunu āšib sihirtu akīt ša šar ilī šaqû bēl bēlī zagmukku rēš šatti isinnu akīt ana nīqē maṣhatū u paqādu Edadihegal u utnenna bēl bēlī lū sadrāku tallaktum ana dārītu lirāšū palûʾa li-x-x liktarrab ana šarrūtiya
