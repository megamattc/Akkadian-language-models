ribo/babylon7/Q005507
x x x ana šutēšur nišī haṭṭi išarti ušatmih qātuʾa yâti šâšunum bâlāk ašteneʾʾa ilūtsun ana zikir šumišunum kabtu pitluhāk ilu u ištar ana Marduk bēliya utnēn supêšu aṣbatma amāti libbī išteʾʾû šâšu aqbiš ullânukka bēlī mīnâ bāšima ana šarru ša tarammuma tananbû zikiršu ša elika ṭābu tušteššir šumšu harrānim išarti tapaqqidsu anāku rubû māgiraka binûti qātīka attā tabannânnima šarrūti kiššat nišī taqīpanni kīma dumqūka bēlī ša tušeppiru gimiršun bēlūtka ṣīrti šuriʾimamma puluhti ilūtika šubšâ ina libbiya šurkamma ša elika ṭābu ša balāṭiya lū teppeš šū ašarēdu kabtu igigal ilī rubû Marduk unnēnnīya išmema imhuru supêya ušṭibbamma bēlūtsu ṣīrti x x x-x x-u₂ x-x x x-x x-x UD.8.KAM UD.11.KAM Lugaldimmerankia bēl ilī irammû qerebšu ilī šūt šamê erṣetim palhiš utaqqûšu kamsū izzazū mahruššu šīmāt ūm dāriʾūti šīmāt balāṭiya išimmū ina qerbi parakku šū parak šarrūti parak Ellilūti ša igigal ilī rubû Marduk ša šar mahri ina kaspi iptiqu pitiqšu hurāṣu namri tiqnī melammi ušalbiššu unūti bīt Esagil hurāṣu ruššâ Maumuša ṣāriri u abni uzaʾʾin kakkabiš šamāmī ešrēti Babili ušēpišma aznun ša Etemenanki ina agurri uqnî elleti ullâ rēšāša ana epēšu Esagil našânni libbī qaqadâ pituqqāk rēšāti erēnīya ša ištu Labnanim qišti elletim ublam ana ṣulūlu Eumuša papāha Ellilūtišu ašteʾʾema ītam libbam erēni dannūtu ana ṣulūlu Eumuša hurāṣi namri ušalbiš šīpī šaplānu erēn ṣulūlu hurāṣi u nisiqtim abni uzaʾʾin ana epēšu Esagil uddakam usallâ šar ilī bēlu bēlī Barsipa āli narammišu ussimma Ezida bīt kīnim ina qerbišu ušēpiš ina kaspi hurāṣi nisiqti abnī erâ musukkanni erēni ušaklil šipiršu erēn ṣulūlu papāhāt Nabium hurāṣi uhallip erēn ṣulūlu Kaumuša ušalbiš kaspi namru rīmu u dalāt bāb papāha sippu šigarī tallu hittu u giškanakki ṣāririʾumma erēn ṣulūlu dalbānātiša kaspi uzaʾʾin tallakti papāha u mālaku bīt agurri ešmarê duʾû parak qerbišu pitiq kaspi rīmu u dalāt bābāti ina zahalê namriš ubannim bīt asmiš udammiqma ana tabrâti lulê ušamallu Maidhedu rukūbu rubûtišu elep mašdaha zagmukku isinni Šuanna karêšu zārati qerbišu ušalibiššu tīri šašši u abni x x tamlâ zaqru umallima ina libitti turminabandî u libnāt aban šitiq šadî Ay-ibur-šabum ištu Kasikilla adi Ištar-sakipat-tebiša ana mašdaha ilūtišu udammiqma itti ša abī īpušu esenniqma ubannâ tallakti Ištar-sakipat-tebiša ša Imgur-Enlil u Nemetti-Enlil abullāti kilallān ina tamlê sulê Babili ištappilū nērebašin abullāti šinātim adkema meherat mê išidsin ina kupri u agurri ušaršidma ina agurri uqnî elletim ša rīmu u mušhušši banû qerebušša nakliš ušēpiš erēnī dannūtim ana ṣulūlišina ušatriṣ dalāt erēni tahlupti siparri askuppi u nukuššê pitiq erî ēma bābātiša ertetti rīmu erî ekdūtim u mušhušši šēuzūti ina sippēšina ušzizma abullāti šināti ana tabrātim kiššat nišī lulê ušmallâm qan tāhāzi ana Imgur-Enlil dūru Babili lā ṭahê ša manāma šar mahri lā īpušu 4 līm ammat qaqqari itâti Babili nesîš lā ṭahê dūru dannum eberti ṣīt šamši Babili ušashir hirīssu ahrema kibiršu ina kupri u agurri akṣurma dūru dannum ina kišādišu šadâniš abnim abullātišu šadlātim urakkisma dalāti erēni tahlupti siparri ertettišināti aššum ayyābi lā bābil pāni itê Babili lā sanāqa mê rabiʾūtim kīma gipiš tiāmāti mātu ušalmima ebēršun kīma ebēr tiāmti gallâti yarri marti butuqti qerbašun lā šubšî šipik eperu aštappakšunūtima kāri agurri uštashiršunūtim maṣṣarti nakliš udanninma ālu Babili ana niṣirti aškun Ṭabi-supuršu dūru Barsipa eššiš ēpuš hirīssu ahrema ina kupru u agurru akṣur kibirša Nabium-kudurri-uṣur šar Babili ša Marduk bēlu rabiʾu ana damqāti ālišu Babili ibbûšu anākuma Esagil u Ezida kīma šarūrū šamšu ušēpi ešrēti ilī rabûti ūmiš unammir pānāma ultu ūm ullûti adi palê Nabium-apla-uṣur šar Babili abī ālidiya šar mādūti ālik mahriya ša ilī ana šarrūtim izkurū zikiršun ina ālāni nīš īnīšunu ašar ištâmū ēkallāti īteppušū irmû šubatsun būšāšunu ina qerbi unakkimū uqarrinū makkūršun ina isinni zagmukku tabê Enlil ilī Marduk īrubu ana qereb Šuanna ištu ibnânni Marduk ana šarrūtim Nabium apilšu kīnim ipqidu baʾūlātušu kīma napšāti aqarti arammu banâ lānšun eli Babili u Barsipa ul ušāpâ ālu ina Babili āli nīš īnīya ša aramma ēkallu bīt tabrâti nišim markasu māti ēpušma ina berišunu pitiq agurri eptiqma ina rēšīšu kummu rabâ ana šubat šarrūtiya ina kupri u agurri šaqîš ēpušma itti ēkal abi uraddima ina arhi šalmu ina ūmi šemê išidsa ina irat kigalli ušaršidma rēšīša uzaqqir huršāniš ina 15 ūm šipirša ušaklilma x x x x ina qerbiša šībūtu lukšud lušbâ littūtu ša šarrāni kibrāti ša kalâ tenēšēti bilatsunu kabitti lumhur qerebušša ištu išid šamê adi elât šamê ēma Šamaš āṣû ai īši nakiri mugallit ai arši līpūʾa ina qerbiša ana dārâtim ṣalmāt qaqqadam libēlū
