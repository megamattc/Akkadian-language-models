ribo/babylon6/Q003343
Aššur-ahu-iddina šar kiššati šar KUR-aš-šur{KI} šakkanak Babili šar KUR-EME.GI₇ u URI{KI} rubû naʾdu pālih Nabu u Marduk ullânūʾa ina palê šarri mahrê ina KUR-EME.GI₇ u URI{KI} ittabšâ idātu lemnētu UN.MEŠ āšib libbišu anna ulla ahāmeš ētappalū idabbubā surrāti ana makkūr e₂-sag-il₂ ēkal ilī qāssunu ūbilūma hurāṣu kaspu nisiqti abnī ana Elamti ipšurū mahīriš īgugma Enlil ilī Marduk ana sapān māti hulluqu nišīša iktapud lemuttu Arahti nār hegalli mīlu gapšu tamšīl abūbi ibbablamma ālum šubatsu x ešrētišu mê ušbīʾma ušēme karmeš DINGIR.MEŠ {d}15.MEŠ āšib libbišu ēlû šamāmeš UN.MEŠ āšib qerbišu ana ṣindi u birte zu-uʾ-u₂-zu illikū rēšūtu 70 šanāti minût nidûtišu išṭurma rēmēnû Marduk surriš libbašu inūhma eliš ana šapliš ušbalkitma ana 11 šanāti ašābšu iqbi yâti Aššur-ahu-iddina aššu epšēte šināti ana ašrišina turri ina puhur ahhīya rabûti kēniš tuttânnima ṣulūlka ṭābu taškunuma eliya kullat zāʾirīya abūbiš taspunuma gimir zāmânīya tanāruma tušakšidu nizmatī ana nuhhi libbi ilūtika rabīti šupšuh kabbatika rēʾût KUR-aš-šur{KI} tumallû ina rēš šarrūtiya ina mahrê palêya ša ina kussî šarrūti rabîš ūšibu iššaknānimma idātu damqāti ina šamāmē qaqqari iš-tap-pa-ra giskimmuš ana epēš šipri šuātu ašhut akkud ša Šamaš {d}IŠKUR Marduk dikuggal ilī bēlīya aktamis maharšun ina mākalti bārûti šīrī tukulti iššaknūnimma ša epēš Babili udduš e₂-sag-il₂ ušašṭira amūtu ana annišunu kēnu atkalma adkema gimir ERIM.HI.A u nišī Karduniaš sihirtiša allu ušatrikma ēmida tupšikki ina šamni ṭābi dišpu himēti kurunni šikar šadî elli ablula tarahhuš kudurru ina qaqqadiya aššima u₂-ša₂-az-bil ramānī ina nalbanāt šinni pīri ušî taskarinni musukkanni šanat ana nēriša ušalbina libittuš e₂-sag-il₂ ēkal ilī u ešrētišu Babili āl kidinni im-gur-{d}EN.LIL₂ dūršu ne₂-met-{d}EN.LIL₂ šalhûšu ultu uššēšun adi naburrīšun eššiš ušēpiš ušarbi ušaqqi ušarrih ṣalam ilī rabûti uddiš ina parakkīšunu ušarmâ šubat dārâti sattukkīšunu baṭlūti ukīn mārī Babili ša ana rēšūti šūlukū ana ṣindi u birte zu-uʾ-u₂-zu upahhirma ana Babilaya amnu kidinnūssun eššiš aškun
