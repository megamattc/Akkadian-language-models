cmawro/cmawr1/Q004231
ÉN Šamaš šar šamê u erṣeti bēl kītti u mīšari mullil ili u amēli attā-ma Šamaš ina šutukkī bīt rimki ina maḫrīka azzazzu Šamaš ša ṣabtanni ul īde lū sinnišat annû ṣalamša Šamaš ina Nissaba elleti bānât amēlūti ṣalmu ana ṣalmi mašil qaqqadu ana qaqqadi mašil šuklulti pagri ana šuklulti pagri mašil Šamaš annû ṣalam kaššāpti ša kišpī īpuša isḫura išēʾa ana ēpišti epšī-ma iqbû ana sāḫirti suḫrī-ma iqbû ša šanâmma ušāḫiza ina akali ušākilanni ina šikari išqânni ina mê urammikanni ina šamni ipšušanni ina ukullê ušākilanni aššum mimma šumšu ša ušākilu aššum mimma šumšu ša išqû aššum mimma šumšu ša urammikuni aššum mimma šumšu ša ipšušu ina šūbulti ušēbila šumī ina lā ṭābti izkuru išqīya ušnillu ṣalmīya ibnû-ma mindātīya ilqû etiq eper šēpīya išbušu ruʾtī ilqû šārtī imlušu sissiktī ibtuqu lā damiqtī išʾalu ubbiranni ukassânni uṣabbitanni urassânni mangu luʾtu umallânni nīš libbīya iṣbatu libbī ittīya uzannû šerʾānīya ukanninu emūqīya unnišu aḫīya išpuku birkīya iksû ṣālta puḫpuḫḫâ nissata adīra ḫatta piritta arrata gilitta tēšâ dilipta qūla kūra lā ṭūb libbi lā ṭūb šīri iškuna pī kalbi ina bīrīni iddû Šamaš annû šī annû ṣalamša kīma šī lā izzazzu ṣalamša izzâz ana īdûši lā īdûši ana muḫḫīša mê arammuk arša utārši limḫuranni-ma šī šarqiš īpušanni anāku ina maḫrīka elīša umtassa Šamaš ina dīn kītti ša ina maḫrīka bašû ina narbî ša Ea ina upšāšê ša Asalluḫi ina qibīti ša Marduk u Zarpanītu ina qibīti ša Nabû u Tašmētu elīša umtassa ana muḫḫīša mê arammuk kīma mû ša zumrīya iššaḫḫaṭū-ma ana muḫḫīša u lānīša illakū arnī iʾiltī elīša anamdû mimma lemnu mimma lā ṭābu ša ina zumrīya šīrīya šerʾānīya bašû lumun šunāti idāti ittāti lemnēti lā ṭābāti kišpī ruḫê rusê upšāšê lemnūti kīma mê ša zumrīya liššaḫiṭ-ma ana muḫḫīša u lānīša lillik Šamaš tazzimtaša upšāšûša lemnūtu ana muḫḫīša u lānīša turrū ina lumun idāti ittāti lemnēti lā ṭābāti ša ina ēkallīya u mātīya ibšâ Šamaš kaššāptī limqut-ma anāku lutbi šī linneger-ma anāku lūšer šī lirtassī-ma anāku lūbib šī limūt-ma anāku lubluṭ Šamaš ina dīnīka išarūtu lullik Šamaš aššum lā ēpušaššim-ma šī īpušanni Šamaš aššum lā asḫuraššim-ma šī isḫuranni elīša umtassi ana muḫḫīša mê arammuk arša utārši limḫuranni-ma kīma mû ša zumrīya iššaḫḫaṭū-ma ana muḫḫi annīti illakū mimma lemnu ša ina zumrīya šīrīya šerʾānīya bašû kīma mê ša zumrīya liššaḫiṭ-ma ina zumrīya littaṣi  KA.INIM.MA šarru idabbub  KA.INIM.MA bīt rimki bītu šanû ana muḫḫi ṣalam kaššāpi u kaššāpti qātīšu imessi 
