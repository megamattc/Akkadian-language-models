ribo/babylon7/Q005578
Nabium-kudurri-uṣur šar mīšarim nūrim namra ša mātišu rāʾim kitti u mīšarim mušteʾʾû ašrāt ilī rabûti zānin Esagil u Ezida mār Nabium-apla-uṣur šar Babilam anāku inum Marduk bēli rabiʾum igigal ilī āšir kibrāt in pānīšu ša maddam u bunnannêšu namrūtu in nīš īnīšu šadlāti ša kīma Šamaš ibarrâ gimrēti hadîš ippalsannima ullû rēšīya ana bēlūt mātu epēšu šumam ṣīrim imbêma nišim rapšāti ana rēʾûti iddinam ana zanān māhāzim u uddušu ešrēti kunnu sakkê u šutēšuru šuluhha qibītašu kabitti rabîš umaʾʾerannima parṣim rēštâti u pelludê qudmûti ša Ištar Uruk bēlet Uruk elletim utēr ašruššun ana Uruk šēdūšu ana Eanna lamassa ša damiqtim utēr in ūmišu Eanna bīt Ištar Uruk ša ullânūʾa temmēnša aptûma suhhâtu iṣrāssu temmēnša labīri ahīṭ abrema eli temmēniša labīri ukīn uššūša bītu kīma simātiša rēštâti papāhāte šubat Ištar Uruk u Nanaya in kupri u agurri ušēpiš sihirti bīt in ṭiṭṭam u libitti kīma labīrimma ēpuš ana Ištar Uruk rubāti ṣīrtim Eanna bīt quddušu šutummu nārmiša eššiš ēpuš Ištar Uruk rubāti ṣīrtim ana Eanna bīt narāmiki in hidâti u rīšāti in erēbiki lipit qātīya damqātim hadîš naplisīma damqātuʾa liššakna šaptukki balāṭ ūmum rēqūtim šebê littūti kunnu kussû u labāri palê ana širikti šurkam ēma qablam u tāhāzim lū ṣulūl ummānīya Ištar attīma ana nâr ayyābiya alkī idāya Nanaya dārûtam bēlti ilī etelli ša Eanna in mahar Nabium aplu šitluṭu hāʾiri narāmiki epšētūʾa šumgirī qibî dumqiya
