saao/saa05/P334084
ana šarri bēlīya urdaka Ša-Aššur-dubbu lū šulmu ana šarri bēlīya adanniš šulmu ana bīrāt ana māti ša šarri bēlīya 02 ša-rēšānīya 06 ṣābāni issišunu kunukku ina qātēšunu ina muhhi halqūti ša ina Penza assabaršunu 02 rab kiṣrāni issišunu ittatku ṣābāni ussēridūni kusāpī ina libbi ētaklu ahūšu ša Šubriaya issišunūma kusāpī ina libbi ētakla qanni ahāʾiš ittūṣûni ittalkūni Šubriaya šubtu ina pānātuššunu ussēšibu 02 ša-rēšānīya issi 06 ṣābāni ittaṣṣu rab kiṣrānīya kilallē ussēzibu assabaraššu nūku ṣābāni ramme mā ašaʾʾal šummu ina mātīya šunu addan anāku qātāya ina kibsāti attalak ṣābāni ina bīrtīšu ussēliu Taziru Ituʾu ša šarri bēlīya ša annāka ukâllûni šaknūtišunu šarru bēlī lišpura lillikūni issīya ana maṣṣarti lizzizzu adi gušūrī annūte ušēṣûni šarru bēlī ūda ṣābānīya ina Dur-Šarruken dullu eppušu ša-pēthallāti šunu ina pānīya izzazzu
