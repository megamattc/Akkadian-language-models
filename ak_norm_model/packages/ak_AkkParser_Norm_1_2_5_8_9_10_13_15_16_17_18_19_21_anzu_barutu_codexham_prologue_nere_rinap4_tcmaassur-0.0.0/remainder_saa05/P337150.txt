saao/saa05/P337150
ana šarri bēlīya urdaka Aššur-reṣuwa lū šulmu ana šarri bēlīya Bure Eziye Gamalu Ehiye gimru 04 ša qātē Ariaza Kummaya Biriaun gimru 02 ša qātē Ariye 06 Kummaya annūti illuku ina libbi Bususi ša bēti rab šāqê uššubu Bususaya ṣahittāte ša Mat-Aššur issu Kalhi issu Ninua ilaqqiu ana Kummaya annūte iddunu Kummaya annūte ina libbi Aira bēt Kaqqadani ša qātē Saniye bēl āli urdu ša pāhiti ša Kalhi ina libbi errubu issu libbi ina libbi Urarṭi ubbulu issu ammāka ṣahittāte ana annēša ubbalūni šarru bēlī ina muhhi Saniye bēl āli lišpur Kummaya annūte luṣabbit ina muhhi šarri bēlīya lušēbila šarru bēlī lišʾalšunu ṣahittāte annāte issu ayāka inaššûni ana ayēša iddanūni mannu issu qātēšunu imahharūni mannu ušebbarrušunūni Kummaya annūte halqūte šunu issu Kumme halqu
