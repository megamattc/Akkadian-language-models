saao/saa20/P336311
kî Bet-Aššur ana abālikāni ṭābtu ana karārikāni Aššur u Mullissu Adad Mašmaš balāṭu muhra taqabbi kî ša-tēlissi ina muhhi paššūri ana šētuqikāni qātu paṭrat taqabbi tušannaʾ ina qabsi bēti tušettaq qabsi bēti paṭir taqabbi tallak ina kaqqar šēhāti tušettaq qabsi bēti ṣabit taqabbi tutâra ina muhhi šēhāti KI.MIN Girra lillil taqabbi kî šarpu ina muhhi šēhti ana šakānikāni šalāšīšu endī taddan Aššur muhur Aššur šemi taqabbi  kî bēt ili ša 0 Ninua ana abālikāni ṭābtu ana karārikāni Aššur-Issar Šamaš Marduk šar ilāni balāṭu muhra taqabbi kî ša-tēlissi ina muhhi paššūri ana šētuqikāni qātu paṭrat taqabbi tušannaʾ ina parakki tušettaq qabsi bēti paṭir taqabbi tallak ina kaqqar šēhāti lā qarābi qabsi bēti ṣabit taqabbi tutâra ina muhhi šēhti ša-tēlissi tušettaq Girra lillil taqabbi kî šarpu ina šēhti ana šakānikāni šalāšīšu endī taddan Issar muhri Issar šeʾe taqabbi kî ina muhhi paššūri ša būzu ina muhhīša šaknatūni ina alākikāni Ugurtu Tiʾtu Sebetti Narudi ina tālukīma taqabbi aklu taparraṭ kî ṭābtu ina muhhi akli būzu ana karārikāni Nikkal limhur Kidinbirbir lišme taqabbi tasahhura ilāni tuppaš kî karānu ina šēhti ana šaqîkāni Nušku šukkal ilāni balāṭu ana Bel taqabbi kî pagulu ana gammurikāni Bel balāṭu muhur taqabbi kî maqqê ana maqqê tutarrūni Igigi ilāni ša šamê Anunnaki ilāni ša kaqqiri limhuru lišmû taqabbi kî pagulu ša nubatti ina hīti dalāti ana gammurikāni Nušku šukkal ilāni balāṭu muhru taqabbi mimme annû ša apāl bēt ili ša Ninua ina šērti nubatti šumēšunu tazakkar  kî karānu šikāru ina pān Aššur ilāni gabbu ana turrikāni Aššur Mullissu kurub Mullissu Aššur likrubki taqabbi  kî ina pān Sin ana turrikāni Sin Nikkal kurbu Nikkal Sin likrubki taqabbi  pān Šamaš kî annimma pān Adad MIN pān Bel MIN pān Nabu MIN ina pān ilāni gabbu kî annimma taqabbi ilu ana šumīšu tazakkar  kî ina Kalzi ṭābtu ina pān Adad ana karārikāni Adad-Enlil balāṭu muhru taqabbi  kî ina Arbail ina pān Issar ṭābtu MIN Aššur-Issar balāṭu muhru taqabbi  kî ina Kalha ina pān Inurta ṭābtu MIN Enlil-Inurta balāṭu muhru taqabbi  kî ina Tarbiṣi ina pān Nergal ṭābtu ana karārikāni Nergal Laṣ Išum balāṭu muhra taqabbi  kî ina Kurbail ina pān Adad Šala ṭābtu ana karārikāni Adad-Šala balāṭu muhru taqabbi  kî ina Tue MIN Marduk Zarpanitu Belet-Akkadi Muru āšib Tue MIN  kî ina Urakka MIN Adad-Šala MIN  kî ina Harrani MIN Sin Nikkal Aššur-Enlil MIN  bēt šēhtu ana šakānikāni ša ēkurrāte gabbu kî apāl bēt ili ša Ninua taqabbi  kî šēpē ša ilāni ana našāqikāni šamû apsû likrubūka taqabbi  ina pān Belat-dunani kî ṭābtu ina muhhi silqi ana karārikāni ilāni ša šamê ilāni ša kaqqiri limhur lišmeu taqabbi  kīma labirīšu šaṭirma bari qāt Kiṣir-Aššur āšip ša 0 Bet-Aššur
