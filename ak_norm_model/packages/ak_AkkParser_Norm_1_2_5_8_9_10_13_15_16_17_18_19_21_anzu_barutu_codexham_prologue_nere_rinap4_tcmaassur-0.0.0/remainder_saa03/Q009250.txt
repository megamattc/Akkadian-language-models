saao/saa03/Q009250
amēlu ša ina bētīšu iraʾʾabūni x x x x Bel šû ina bēt ṣabte šūtu kali amēlu ša ūm 07-KAM₂ ša Nisanni x x x x x x x x x x x x x x x x-un-ni x x x x x x mār šipri ša Šamaš Adad šūtu issu bēt ṣabte ušēṣaššu x x x x x x x mā ša lā mār šipri ša bēlēšu mannu ušēṣaššu mār šipri šû ša illakūni ušēṣaššūni x x x x x irakkabūni ana hursān šû illak ina libbi akīte ša illakūni bētu šû ina muhhi šapte ša hursān ina libbi išaʾʾulūšu Nabu ša issu Barsip illakanni ana šulme ša abīšu ša ṣabitūni šû illaka Belet-ili ša ina suqāqāte idullūni Bel ubaʾʾa mā ayāka ṣabit Zarpanitu ša qātēša tarṣāni ana Sin Šamaš tuṣalla mā Bel balliṭa Belet-ili ša tallakūni bāb qabūrat šû tallak tubaʾʾāšu bēlē umāšē ša ina bābi ša Esaggil izzazūni ša-maṣṣarātīšu šunu ina muhhīšu paqdu inaṣṣurūšu x ša ina siqqurrite epišūni akī ilāni ēsirūšūni ihtiliq ina libbi ēteli mā issurri ušezzab issu libbi ussēridūniššu tahapšu ša ina šaplīšu tabrību ša labbušūni mihṣī ša mahhuṣūni šunu ina dāmēšu ṣarpu Tašmetu ša issīšu kammusatūni ana šulmēšu tattalka {d}x ša issīšu lā illakūni mā lā bēl hiṭṭi anāku mā lā ussatammah issīšu ina muhhi Aššur dēnāni ina pānīšu iptiqid dēnāni immid {d}x ša issīšu lā illakūni mār Aššur šūtu maṣṣuru šû ina muhhīšu paqid bīrtu ina muhhīšu inaṣṣar kaqqudu ša ina talli ša Belet-Babili eʾʾlanni kaqqudu ša bēl hiṭṭi ša issīšu izzizūni imlikūšūni šūtu kaqqassu ina libāni ša Belet-Babili ētaʾlu Nabu ša ana Barsip isahhurūni illakūni taltallī ša ina libbīšu issanallaʾūni ina muhhi ša Bel ina hursān illikūni ālu ina muhhi ittabalkat qarābu ina libbi uppušu adanāti ša šahî ša ina pān hūli ša Nabu kî issu Barsip illakanni ikarrarūni Nabu ša illakanni ina muhhi izzazūni emmarūni bēl hiṭṭi ša issi Bel šūtūni šû kî ša issi Bel šūtūni emmar āšipī ša ina pānātuššu illakūni šiptu imannūni nišēšu šunu ina pānātuššu unabbû illuku mahhû ša ina pān Belet-Babili illakūni mupassiru šû ana irtīša ibakki illak mā ana hursān ubbulūšu šî taṭarrad mā ahūwa ahūwa x x x x labussušu ša ana Belet-Uruk ušebbalūni kuzippīšu šunu ittaṣṣūšunu lū ṣarpu lū hurāṣi lū abnātīšu ša issu libbi Esaggil ana ēkurrāte ušēṣûni bēssu šūtu x x x x šerʾītu ša labbušūni ina kadamme šû esip šizbu ša ina pān Issar ša Ninua ihallibūni nēmel šî turabbûšūni rēmu ukallimšūni enūma eliš ša dabibūni ina pān Bel ina Nisanni izammurūšūni ina muhhi ša ṣabitūni šû ṣullêšunu uṣalla surārīšunu isarrar ina pān Šamaš šūtu idabbub mā damqāte ša Aššur šina ētapaš mā mīnu hiṭṭāya Bel ša šamê idaggalūni ana Sin Šamaš uṣalla mā balliṭāni Bel ša kaqquru idaggalūni hurnīšu ina muhhīšu karrūni ina muhhi ša issu libbi hursān illikūni {d}x ša issi Bel ana akīti lā uṣṣûni KAxKIB.U2 ša ṣabte inašši issīšu uššab Belet-Babili ša ina libbi akīt lā tallakūni šakintu ša bēti šīti mā atti bētu tūdī mā bētu uṣri ina qātīki ubaʾʾa Belet-Babili ša šāptu ṣalimtu ina kutallīšāni tabrību ina pānīšāni o x x x ina pānātušša dāmū ša ṣurri ša tabkūni šunu Belet-Babili ša ūm 08-KAM₂ ša Nisanni šahû ina pānīša iṭabbahūni o šakintu ša bētu šî išaʾʾulūši mā mannu bēl hiṭṭi mā x+x x x x x x x x x x x x-bi ubbalūni bēl hiṭṭi i-x x x Bel ša ina akīti illakūni pagilī ša akī immallûni x x x-šu ugammarūni ina puluhti šû mê arhiš iṣammu mê ša x x x x x x x x x x imahhahūni uṣarrarūni mê dalhūtu šunu x x x x x x x x šubê labakte ikarrarūni ša qadurti šû o qēmu ša ina libbi Nisanni ana magal maʾdūni qēmu ša kî ṣabitūni šû o mê qāti ša uqarrabūni bēt ibkûni šû diʾātēšu ina libbi u₂-x x x šerʾītu ša ina muhhīšu ša iqabbûni mā mê šunu silīʾāte šina šû ina libbi enūma eliš iqṭibi kî šamê kaqquru lā ibbanûni Aššur ittabši kî ālu u bētu ibšûni šû ittabši mê ša ina muhhi Aššur o šūtu ša hiṭṭīšu ina libbi kadamme šūtu esip lā mê labiš kadammu x x x x lismu ša ina Kislimi ina pān Bel u māhāzāni gabbu ilabbûni ša Inurta šû kî Aššur Inurta ina muhhi kašādi ša Anzi išpurūni Nergal x x x x ina pān Aššur iqṭibi mā Anzu kašid Aššur ana Kakka ṭēmu issakan mā alik ana ilāni gabbu passir upassaršunu u šunu ina muhhi ihaddiu illuku dabābu gabbu ša ina libbi kalê dabibūni ša habāte ša ihabbatūšūni ša ušalpatūšūni šû ilāni abbēšu šunu illiu kalbu ša Esabad ebbiranni mār šipri šūtu Gula ina muhhīšu tašappara mašennu ša ina bēt Belet-Babili ubbalūni ithur šūtu ušebbalašši nēmel ana šāšu lā uššarūšūni lā uṣṣûni narkabtu ša ana akīt tallakūni tallakanni bēlša laššu ša lā bēlu tasabbuʾ u Sakkukutu ša issu āli talabbanni bākīssu šî issu āli talabbia dalat birri ša iqabbûni ilāni šunu ītasrūšu ina bēti ētarba dassu ina pānīšu ētedīli šunu hurrāte ina libbi dassi uptallišu qarābu ina libbi uppušu  mannu ša ṭuppu annīu emarraqūni lū ina mê ikarrarūni u emmarūni ana ša lā ūdûni lā ušašmûni Aššur Sin Šamaš Adad u Issar Bel Nabu Nergal Issar ša Ninua Issar ša Arbail Issar ša Bet-Kidmurri ilāni ša šamê kaqqiri u ilāni Mat-Aššur kališunu arrat lā napšuri maruštu līrarūšūma adi ūmē balṭu ay iršūšu rēmu šumšu zēršu ina māti lišēlû šīrīšu ina pî ša kalbi liškunnū
