saao/saa03/P336242
Šamaš šar šamê u qaqqari ana rēʾût kibrāt erbetti liššika ūmēka šanātīka Aš̄šur nādin haṭṭika lurrik ina šēpēka mātka o ruppiš Šeruʾa ana ilīka šumka lilli kî šeʾi u ṣarpi šamni būl Šakkan u ṭābti ina Bariki o ṭābūni Aššur-bani-apli šar Mat-Aššur ina muhhi ilāni ša mātīšu lū ṭābi qabû šemû ketti mēšaru ana širikti lū šarkūšu ina 01 šiqil ṣarpi 30 kur šeʾa o nišī Aššur liššâ ina 01 šiqil ṣarpi 3(ban₂) šamnī nišī Aššur liššâ ina 01 šiqil ṣarpi 30 manê šāpti nišī Aššur liššâ ṣehru liqbīma rabû lišme rabû liqbīma ṣehru lišme mitgurtu salīmu ina Mat-Aššur liššakin Aš̄šur šarru Aš̄šurma šarru Aššur-bani-apli x+x x+x x x+x Aš̄šur binût qātīšu ilāni rabûti lukinnū palašu liṣṣurū ša Aššur-bani-apli šar Mat-Aššur napšātišu haṭṭu iširtu ana ruppuš māti u nišēšu liddinūniššu palûšu līteddiš kussî šarrūtīšu ana dārâti lukinnū ūmu arhu u šattu likrubūšu palašu liṣṣurū ina šanātīšu zunnu ina šamê mīlu ina nagbi lū kayān ūmē arkūti šanāti maʾdāti kakku dannu palû arku šanāti ṭuhdi šumu ṭābu o nīb šumi ṭūb libbi hūd libbi gerrâ damqa u ašareddūtu muhhu šarrāni ana Aššur-bani-apli šar Mat-Aššur bēlīni dināniššu kīma iktarab itūra ana bāb šēhti ša ina pān Šamaš ikarrab  Anu ittadin agâšu Enlil ittadin kussâšu Ninurta ittadin kakkašu Nergal ittadin šalummassu umtaʾʾirma Nušku mālikī maharšu ulzīz ša itti šarri idabbubu sullê u surrāti šumma kabtu ina kakki iddâk šumma šarû ilappin ša ana šarri ina libbīšu ikappudu lemuttu Erra ina ṣibti šaggašti uqaʾʾa rēssu ša ana šarri ina libbīšu ītammû nullāti išissu mehû sissiktašu hāmu puhrāma ilāni ša šamê u qaqqari kališun kurbāma Aššur-bani-apli šarru māliku amēlu kak qabli u tāhāzi mullā qātuššu innāniššūma nišē ṣalmāt qaqqadi lēpuša rēʾûssin 
