saao/saa03/P313430
addanabbub tanattaka Nabu ina puhri ilāni rabûti ina puhri haddânūwa lā ittanakšadū napšātīya ina bīt Šarrat-Ninua attanahharka qarrād ilāni ahhēšu attāma tukulti Aššur-bani-apli ana urkiš ana matēma ultu ṣehrāku atteʾila ina šēp Nabu lā tumaššaranni Nabu ina puhri haddânūwa addānika Aššur-bani-apli anāku Nabu adi ṣât ūmē šēpēka lā issanammā lā inarruṭā qātēka annāte šapātēka lā ennahā ana mitahhurīya lišānka lā tattaniggir ultu šapātēka ša anāku dabābu ṭābu attanaddanakka amattah rēška ušattah lānka ina bīt Emašmaš  Nabu iqṭanabbi mā pîka ammiu ša ṭābi ša ittanahhāra ana Urkittu lānka ša abnûni ittanahharanni ana ittussi ina Emašmaš šīmtaka ša abnûni o tattanahharanni mā tuqnu bīla ina Egašankalamma napšātīka ittanahharanni mā balāssu urrik ša Aššur-bani-apli  kamiṣ ina kinṣēšu Aššur-bani-apli ittanahhar ana Nabu bēlīšu addānika Nabu lā tumaššaranni ayāši balāṭī ina pānīka šaṭir napšātīya paqdā ina sūni Mulliltu addānika Nabu gašru lā tumaššaranni ayāši ina birīt hadânūwa  ētapla zakīqu ultu pān Nabu bēlīšu lā tapallah Aššur-bani-apli napšāti arkāti addanakka šārāni ṭābūti issi napšātīka apaqqid pîya ammiu ša ṭābi iktanarrabka ina puhri ilāni rabûti  iptete Aššur-bani-apli upnīšu ittanahhar ana Nabu bēlīšu ša iṣbatu ina šēp Šarrat-Ninua lā ilūʾad ina puhri ilāni rabûti ša ina qanni ša Urkittu kammus lā ilūʾad ina puhri hadânūtēšu ina puhri hadânūtēya lā tumaššaranni Nabu ina puhri EN-ṣa-as-si-ia lā tumaššāra napšātīya  ṣehru atta Aššur-bani-apli ša umašširūka ina muhhi Šarrat-Ninua lakû atta Aššur-bani-apli ša ašbāka ina burki Šarrat-Ninua erbi zīzēša ina pîka šaknā 02 tenniq 02 tahallip ana pānīka hadânūtēka Aššur-bani-apli kî sēpi ina pān mê išuʾʾū kî burbillāte ša pān šatti untatarruqū ina pān šēpēka tazzaz Aššur-bani-apli ina tarṣi ilāni rabûti tunaʾʾad ana Nabu
