šum-ma a-wi-lum ša mi-im-mu-šu hal-qú mi-im-ma-šu hal-qá-am i-na qá-ti a-wi-lim iṣ-ṣa-ba-at a-wi-lum ša hu-ul-qum i-na qá-ti-šu ṣa-ab-tu na-di-na-nu-um-mi id-di-nam ma-har ši-bi-mi a-ša-am iq-ta-bi ù be-el hu-ul-qí-im ši-bi mu-de hu-ul-qí-ia-mi lu-ub-lam iq-ta-bi ša-a-a-ma-nu-um na-di-in id-di-nu-šum ù ši-bi ša i-na mah-ri-šu-nu i-ša-mu it-ba-lam ù be-el hu-ul-qí-im ši-bi mu-de hu-ul-qí-šu it-ba-lam da-a-a-nu a-wa-a-ti-šu-nu i-im-ma-ru-ma ši-bu ša mah-ri-šu-nu ši-mu-um iš-ša-mu ù ši-bu mu-de hu-ul-qí-im mu-du-sú-nu ma-har i-lim i-qá-ab-bu-ma na-di-na-nu-um šar-ra-aq id-da-ak be-el hu-ul-qí-im hu-lu-uq-šu i-le-qé ša-a-a-ma-nu-um i-na bi-it na-di-na-nim KUG.BABBAR iš-qú-lu i-le-qé
