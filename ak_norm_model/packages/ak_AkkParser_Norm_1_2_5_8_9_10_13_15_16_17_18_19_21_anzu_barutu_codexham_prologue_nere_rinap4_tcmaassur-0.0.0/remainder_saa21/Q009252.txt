saao/saa21/Q009252
amat šarri ana Šaddunu šulmu ayāši libbaka lū ṭābka ūmi ṭuppi tāmuru Šumaya māršu ša Šumu-ken Bel-eṭir ahūšu Aplaya māršu ša Arkat-ilani u ummânu ša Barsip ša atta tīdû ina qātēka ṣabatma ṭuppāti mala ina bītātišunu ibaššû u ṭuppāti mala ina Ezida šaknū hipirma ṭuppāti ša kišādāni ša šarri ša nārāti ša ebbūti ša Nisanni kišādu ša nārāti ša Tašriti ša Bīt-salāʾ-mê kišādu ša nārāti ša dīni ūmu 04 kišādāni ša rēš erši šarri u ŠE.GA₂ šarri kakki eʾri ša rēš erši šarri šipat Ea u Asalluhi nēmeqa ligammirūni puhhurū iškār tāhāzi mala bašû adi liginnātešunu atrāti mala ibaššû ina tāhāzi qanû ana amēli lā ṭehê edinadibeda egalkurrû nēpēšānu šuʾillakkānu malṭarū ša abnāti u ša ana šarrūti ṭābi takperti āli ṣūd-pāni kî nakutti u mimma hišihti ina ēkalli mala bašû u ṭuppāti aqrūtu ša medakkunūšimma ina Mat-Aššur yaʾnu buʾʾānimma šūbilāni adû ana šatammi u šikin ṭēmi altapra ina bīt qātēka taltaknu mamma ṭuppi ul ikillakka u kî mimma ṭuppi u nēpēšu ša anāku lā ašpurakkunūšû tātamrāma ana ēkallīya ṭābu ittiʾimma iššānimma šūbilāni
