saao/saa21/P237759
amat šarri ana Nabu-ušabši šulmu ayāši libbaka lū ṭābka ultu rēše adi akanna ṭābāti maʾdāti ina pānīya taltakan maṣṣartīya tattaṣar ana ṭābtīya u ana māmītīya ul tahṭi ana muhhi šiprētīya mala altapparūka u ana muhhi amatīya kî tanqutu mītāta u kittu urkītu agāt ša tēpušu alla gabbišina tultātir ša ana muhhi šumīya ramanga itti šanê ša Aššur Marduk taprus maṣṣartā taṣṣurūma pîka u libbaka itti bēl nakrīya lā taškunu x x x x ša ultu talliku ultu pānīya u tāmuru ša Mat-Akkadi Kaldu u Aramu lā kīni innakrū nišī mātīka šipirtu tašpurūma adê ittīya tušēpišunūtu umma kî anīnu adê ša Aššur-bani-apli nultannû pîni u libbāni itti bēl nakrīšu niltaknu mala balṭānu x x x-di-ni adê x+x x Aššur-bani-apli lā ninaṣṣaru x x x x bēl salāmīšu lā bēl salāmīni x x x ittīšu lā nittalka x x x x-ka u kīnūtka enna adû ina libbi ātamar lū īdīka ša harrānu agāt ša ana balāṭīka šakānu kî ūme agâ ša adêya ihṭû īnāka tīdâ akkāʾi ilu ina qātē ša adê ušennû hanṭiš utirrūma ubaʾʾû u atta ina ṣil ša Aššur u Marduk ušuzzāta u ina libbi isītišunu tumanda enna adû Nabu-eriba ša-rēšīya Nergal-šarru-uṣur tašlīšīya Akkullanu ērib bīti ša Aššur itti ṭuppi adêya ana pānīka altapraššunūti adê ašba ruhuṣ ša ardēya Mat-tamtimuwa itti nišī māti liššaknūma libbašunu lirhuṣ u anākūma lureddīma rânga u kīnūtu ša libbīka lūmur u ṭābāte ša umandû lušēṣip gimil dumqīka ušallimga u šumi rabû ina puhri ša Mat-Akkadi luškunga Simani
