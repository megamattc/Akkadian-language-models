saao/saa21/P393780
abat šarri ana Nabu-ušabši ina muhhi x x x x ša tašpuranni mā x x x x x x x šarru ulli kî ša issu rēše assaparakka muk attunu u pāhāti itissa dullu epša kusāpī iṣṣāni ak annî lā tašmea ūmâ ana mīni taqbi mā mīnu hīṭāya lā hīṭāka šû hiṭṭu ša kinattātēka pāhāti ša ašapparaššanūni lā illakūninni issikunu lā izzazūni dullu lā eppašūni u ina muhhi ša taqbûni mā šarru lā uramma Uru u Gurasim issu qāt šarri lā elliu akê ahhūr eppušu anāku lēpuš lā ašpura pāhat Mazamua šaknūti issikunu lā iṣṣuru lā enešû lā mētu ina muhhi maṣṣartikunu kî ēmurūni ēnišūni mētūni assapar aptaṭaršunu pāhat Lahiri u pāhat Arrapha issikunu lā apqid u ūmâ kî uddinna lā tašapparanni Aššur-gimillu-tera masennu u emuqqī issīšu assapar mīnu ša ana epāše ṭābūni epša šumma harru sekra šumma nišē ammūte kubsa u ina dāt egerte ša tašpuranni Bel-eṭir Arbaya rab kiṣir sissê ina qātēšunu naṣṣūni lizzizu issikunu dullu lēpušu
