saao/saa21/P423161
abat šarri ana paršamūti ša Elamti šulmu ayāši u ana Mat-Aššur gabbu ina muhhi ša ana lā amāri tušamhirāni mā ina muhhi mīni kî annî Mat-Aššur teppašannāši lā tūdamâ ina muhhi mīni ša kî hannî epšākanūni u ūmâ tassanaʾʾāla ina muhhi Nabu-bel-šumati Nabu-qati-ṣabat Kiribtu kî hannî epšākunu kî Ummanigaš illikanni šēpēya iṣbatūni u emūqīya issīšu ašpurūni illikūni ina libbi Teumman immahṣūni ahinnî ina libbi ēkurrāte ina libbi ālāni lū ina libbi memmēni nittūbil hubtû nihtabta šamnī ina muhhi dāmē lā niddibûku ana bēl ṭābti lā nittūrû ina šaddaqdiš kî emūqīya ašpurūni ēkurrīkunu nihtabta ālānikunu mā ina muhhi mīni kî annî epšāni ina libbi Aššur ilānīya attama šumma lā ina muhhi Nabu-bel-šumati bēl hiṭṭi ša issīšu kî hannīe epšākanūni issu rēše anāku ana mīni mātkunu lubaʾʾi bēt kāri aban damqi šû memmēni muk laṣbāta ina muhhi mātīya luraddi muk sissê kūdinī issu libbi laššia ina muhhi kiṣirīya luraddi muk bēt ṣarpi bēt hurāṣi šû muk maddattu ina muhhišunu laškun ulâ muk simāte ša šarrūte ina libbi ibašši šû memmēni ina libbi laššu anāku mātkunu ana mīni lubaʾʾi ūmâ annuri assaprakkunu Nabu-bel-šumati ša issīšu šēbilanni bis anāku ilānikunu lušēbilakkunu u sulummû laškun ulâ turrak lā tašammea ina libbi Aššur ilānīya attama šumma ina ṣilli ša ilāni urkīu ana pānî lā usammakakkunūni Šabaṭu limme Nabu-nadin-ahi
