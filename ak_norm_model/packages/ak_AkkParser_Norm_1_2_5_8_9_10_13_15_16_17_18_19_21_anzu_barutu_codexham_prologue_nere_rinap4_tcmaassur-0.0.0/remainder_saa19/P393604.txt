saao/saa19/P393604
abat šarri ana ērib bēti kinālti ašarēdūti ša Babili ana Babilaya šulmu ayāši šulmu ana Mat-Aššur libbakunu lū ṭābākunu ina muhhi ṭēme annīu ša tašmeāni lā palhākunu ālu hirda suqāqāte ṣabbita maṣṣartu ša ramenīkunu uṣra annurig anāku aqṭarbakkunu Naʾdi-ilu ša-qurbūti iqṭibia mā palhu igdanarruru Bel u Nabu lū ūdû u ilu rabiu šūtūma lū ūda šumma akī ina pānīti ašmûni ša ahhēkunu dēkūni šumma 03 ūmāti memmēni ina pānīya ērubanni libbī iṭībannīni tūra ūmâ palhākunu Bel u Nabu lū ūdû šumma hīṭakunu ibaššûni libbakunu adanniš lū ṭābākunu maṣṣartakunu lū dannat adu bēt anāku aqarribūni Naʾdi-ilu ša-qurbūtu ina Ayari ūm 26-KAM ittūbil
