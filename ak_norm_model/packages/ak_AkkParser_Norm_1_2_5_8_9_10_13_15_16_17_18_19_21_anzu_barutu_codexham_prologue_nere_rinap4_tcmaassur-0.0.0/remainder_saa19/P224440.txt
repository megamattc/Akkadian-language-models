saao/saa19/P224440
ana šarri bēlīya urdaka Šamaš-bunaya Nabu-nammir lū šulmu ana šarri bēlīya Nabu Marduk ana šarri bēlīya likrubu ūm 28-KAM₂ ana Babili nittalak pān abulli Marduk nittitīzi issi mar-Babili niddubub Zasinnu urdu ša Mukin-zeri Kaldaya ibašši issēšu ittūṣûni issi mar-Babilaya pān abulli izzazzu anīni kî annî ana mar-Babilaya niqṭibi mā šarru ina muhhikunu issaprannāši mā ina pîkunu issi mar-Babilaya kî annî ladbub mā ana durāri ša Babili u kidinnūtkunu laškun ana Babili allaka dibbī maʾdūti issišunu niddubub ṣābāni dannūti ṣābāni 10 ibašši lā immagguru lā uṣṣûni issīni lā idabbubu issanapparūnāši anīni niqṭibaššunu mā abullu pitia ana Babili nērub lā immaggur mā ana kanāšunu ana Babili nussēribkunu mā kīma šarrumma ittalka mīnu ana šarri aqabbi kīma šarru ittalka abullu ipattiu lā iqippu ša šarru illakūni kî annî niqṭibaššunu mā {1}ŠEŠ-x x x u urdāni ša Mukin-zeri lū paqdunikkunu adi bēt šarru illakanni anīni ina Kar-Nergalma nishur kî annimma issi mar-Babili nidabbub mīnu ša ṭēnšanūnu sissû paṣiu ana šarri bēlīya nišappāra Litamaya issaprūnāši mā urdāni ša šarri anīni mā ūm 30-KAM₂ nillaka issikunu nidabbub u ašarēdūtēni ina muhhi šarri illuku kīma ittalkūni pān šarri bēlīya nubbalaššunu ṭēmu ša Dilbat šūtūma šû ša šarru bēlī išpuranni Mukin-zeri x x x x x x x x x anīni x x x x x x x x x ana x x x x x x x x x x+x ni-x+x x x x x x x x x x niharraṣa ana šarri bēlīya nišappāra
