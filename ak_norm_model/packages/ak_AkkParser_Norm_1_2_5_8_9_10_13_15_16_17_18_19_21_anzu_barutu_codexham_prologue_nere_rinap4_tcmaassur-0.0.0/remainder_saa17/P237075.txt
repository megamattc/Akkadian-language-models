saao/saa17/P237075
ana šarri bēlīya aradka Bel-iddina ana dinān šarri bēlīya lullik Nabu u Marduk ana šarri bēlīya likrubū ummā ana šarri bēlīyāma aššu lēʾi ša ēkurrāti ša šarru išpura umma rēhti paʾlu u lēʾāni rēhētu ina qātē Šarru-amuranni šūbila enna adû ultu Nemed-Lagudu adi Šasanaku ātamar assiniq u ina lēʾāni altaṭar kî ša šarru iqbû ina qātē Šarru-amurannimma ana šarri bēlīya ušebbila ša ultu Zanban adi Sippar kî pî annimma kî asniqu ina pān Nabu-ahhe-bulliṭ qīpi ša Esaggil apteqid rēhti ēkurrāti ša ana limēti Babili kî pî annimma asanniqu kî pān šarri bēlīya mahru gabbi ina iltēn lēʾi liššaṭir ša lā šarri palhākūma ana Deri u Nippur ul allak itti dullīya uznī kî aškunu ina Mat-tamti gabbīšu ardu ša šarri ša ana muhhi šarri amru u amat šarri naṣru ša akī Sin-iddina yānu Bit-Yakini gabbi marti la-pānīšu išattû kî Yakini balṭu kî ša Sin-iddina ul harim gabbi šarru lū īdī
