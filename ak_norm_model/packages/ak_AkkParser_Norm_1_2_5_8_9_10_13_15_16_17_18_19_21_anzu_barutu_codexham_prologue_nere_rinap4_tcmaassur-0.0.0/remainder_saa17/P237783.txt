saao/saa17/P237783
aradka Bel-iqiša ana dinān Šarru-ken šar kiššati bēlīya lullik Nabu u Marduk ana šarri likrubū ummā ana šarri bēlīyāma ūmussu ana balāṭ napšāti ša šarri bēlīya Bel u Nabu uṣalli dibbī mahrūti mala ana šarri bēlīya niltapra šarru ul išme enna qīpānu ša Bit-Dakkuri ana iltēn pî kî itūrū ana Marduk-apla-iddina kî išpurū šandabakku Nabu-leʾi šikin ṭēmi u emūq ša Bit-Yakini ittišunu adi muhhi Bab-bitqa kî illikūni šaknu kizê ša Bit-Dakkuri Aramu u ṣābē ša Bit-Dakkuri ana muhhīšu kî utirru qīpānu kî iplahū issaktū ullūti kî išmû ana kutalli ittehsū u adû ṣābē mahrūti šunūma ša māta lā utaqqanū ša dibbīšunu šarru išmû pîšunu kî ušēṣû elēnitti iltanapparū u ālānišunu udannanū pān šūṣû šarru lā idaggal emūq ana Bab-bitqa lillikūni u adi lā emūq illakūni šipirti šarri ana šaknu u Ana-Nabu-taklak liššûni umma kî ašmû Marduk-apla-iddina batqa ša Larak ikaṣṣar u Hasini mār Ya-šumu adi qinnīšu u Aramišu ina libbi ušeššib umma adû emūq altaprakkunūšu Daʾini u Larakuwa mala ittīšu ša ina pānikunu itti emūqu qurribaššūma ana Larak līrub adi anāku allaka išemmûma ul undazzū šarru ṣibûssu ikaššad nīni mala nīdû ana šarri niltapra šarru kî ša ileʾʾû lēpuš kî annīti šarru ītepšu šarru liqbi umma māta rabīti uttirra u bīrtī dannāti ina qan mātāti aktaṣar kî nakuttu ana šarri bēlīya altapra šarru lā ikâšu ennāma hepāni u ardēka u Mat-Akkadi la-qātīka ītelû ana šipirti nakuttu pūqāt irašši adû Imra x x x+x išaṭṭar u x x x x x x x x x+x az x+x x x x x x x
