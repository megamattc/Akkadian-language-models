saao/saa17/P237834
ana rab ša-rēši bēlīya aradka Bel-ibni Nabu u Marduk ana bēlīya likrubū rēssu ša ana pān šarri lā allika ibašši ṣābē ša ultu Elamti ana pān šarri illikūni ana ṣabāt abbūti ša ramanīšunu karṣīya ina ēkalli ītaklū u ibašši mamma zēʾirānā ša ultu Elamti dibbī bīšūti ana muhhīya iškunūma ana ēkalli išpura kî ašmû kî aplahu ul allika enna ardānūti ša šarri aṣṣibi mamma mala rēssu ihṭû hīṭušunu šarri uzzakkišunūti karṣīya mala ina ēkalli innaklū mimma ina libbi ul ahṭû ennāma lū hīṭūwa abbūtā ina pān šarri bēlī liṣbatma šarru luzakkannīma lullikamma šēpē ša šarri u ša bēlīya x x x adi bīt išappāra x x kî pî šarri lā illakma ina qātē šarri bēlīya lā ušellûʾinni bēlī lā ihiṭṭēma mamma dibbīya ina ēkalli lā ubbaʾaš ina pî šarri bēlīya liqqabīma ina ēkalli ša šarri bēlīya lā addallah u šarru itti ardēšu limnannīma idāti ša ardānūti ša šarri ina muhhīya tabbašīma ina pān Babilaya ahhēya lā ašaṭṭīma rēšīya lā išappila iltēt idāti ša šarri bēlīya lūmurma ana muhhi nirhuṣma anāku ahhēya mārēya u bēlē ṭābtēya nillikamma šēpē ša šarri bēlīni niššiq u ardānūti ša šarri bēlīni nīpuš mala aqabbû lissannīma ana damiqti ina pān šarri bēlī liqbi šulmu ša šarri bēlīya o lušmēma luhmi qātē rab ša-rēši bēlīya aṣṣabat lā abâšu
