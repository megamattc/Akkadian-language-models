saao/saa13/P334016
ana mār šarri bēlīya urdaka Nabu-šumu-iddina lū šulmu ana mār šarri bēlīya adanniš adanniš Nabu Marduk ana mār šarri bēlīya likrubu ūm 03-KAM₂ ša Ayari Kalhi eršu ša Nabu takkarrar Nabu ina bēt erši errab ūm 04-KAM₂ quršu ša Nabu mār šarri bēlī ūda hazannu ša Bet-Nabu ilaka anāku lallik ina Kalhi ili ina libbi adri ēkalli uṣṣa issu libbi adri ēkalli ana kirie illaka nīqu ina libbi inneppaš urû ša ilāni mukīl appāti ša ilānīma illak ili ušēṣâ u usahhar ušerrab šû etteqa illaka šamallê ša nīqšu ibaššûni eppaš ša 01 qa aklīšu ušellâ ina Bet-Nabu ekkal parṣī ša ilānišunu ana buluṭ napšāte ša mār šarri bēlīya lušallimu lēpušu mīnu ša mār šarri bēlī išapparanni Bel Nabu ša ina Šabaṭi hašaddašanūni napšāte ša mār šarri bēlīya liṣṣuru šarrūtka ana ṣât ūme lušāliku
