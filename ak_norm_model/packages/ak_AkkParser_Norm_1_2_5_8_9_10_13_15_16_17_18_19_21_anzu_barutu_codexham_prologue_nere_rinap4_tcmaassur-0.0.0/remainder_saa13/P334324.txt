saao/saa13/P334324
x x x x x x Marduk x x x x x x x bēl x+x x x Zarpanitu Nabu Tašmetu ana šarri bēlīya adanniš likrubu ūme ša šarri bēlīya lurriku Nabu ina Ezida Bel ina Esaggil nēmalšu ana šarri bēlīya lukallimu ina muhhi karāri ša bābi ša ina Babili ša šarru bēlī išpurannīni mā alik kurru iktarru bābūma ša Bet-Ea karīri u ša sihirti Esaggil ša x x x-ir nikarrar u ūmāti ša dulli ša uššē ša ziqqurrat ṭēmu nišakkan rēšu inaššiu Šabaṭi urhu ṭābu šû šarru bēlī išappar ikarruru Didi šelappāya ša ina muhhi dulli ša Esaggil paqidūni annāka šû aqṭibaššu muk alka issīya ina muhhi karāri ša uššē mā laššu ša lā pî ša šarri lā allak mā ina muhhi ursūte ša Esaggil ša allikanni mā egertu ina libbi ēkalli attidin mā udīna ṭēmu lā išakkanūni ṭēmu liškunūšu issīya lillik ša lā šāšu lā mūqāni uššē lā nikarrar ina muhhi rīqie šamni ṭābi daʾmuti u abnāti ša ina libbi uššē nikarrarūni šarru bēlī ṭēmu liškun liddinunāši
