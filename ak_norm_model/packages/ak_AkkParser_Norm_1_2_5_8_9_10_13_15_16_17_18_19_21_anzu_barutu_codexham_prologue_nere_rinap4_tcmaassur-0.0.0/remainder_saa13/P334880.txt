saao/saa13/P334880
ana šarri bēlīya urdaka Aššur-hamatiʾa lū šulmu ana šarri bēlīya Aššur Issar Bel Nabu ana šarri bēlīya likrubu Nabu-epuš sangû ša Ea tablu issu ēkurri ittabal qāru ša hurāṣi issu muhhi paššūri uttāri ša ina pān Issar iqṭalāpa itteši Nabu-nadin-apli ša-maṣṣarti bēt ili ina qātīšu iṣṣabat u ina pānātūwa sangû ša Ea tablumma ittabal ussahhiru šunūma uktattemu ina muhhi kilallēma šarru lišʾalšu kî udīna šarru bēlī lā ušazzazannīni tablu utabbulu usahhuru šunūma ša lā dulli ša lā memmēni ukattumu liʾšu dannu ina libbi ēkurri eppušu ūmâ gabbišunu issaheʾiš šaknu mā kî hannimma nēpuš aqabbaššunu lā išammeu asseme ana šarri bēlīya assapra šarru bēlī kî ša ilaʾʾûni lēpuš Nabu-epuš ša tablu itbalūni kalû šû lā elāšu ina parakki
