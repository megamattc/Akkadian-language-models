ša ahhīya rabûti ahušunu ṣehru anāku ina qibīt Aššur Sin Šamaš Bel u Nabu Ištar ša Ninua Ištar ša Arba-ili abu bānûya ina puhur ahhīya rēšīya kēniš ullima umma annû māru ridûtiya Šamaš u Adad ina bīri išālma annu kēnu ēpulūšuma umma šū tēnûka zikiršun kabtu ittaʾʾidma nišī māt Aššur ṣeher rabi ahhīya zēr bīt abiya ištēniš upahhir
mahar Aššur Sin Šamaš Nabu Marduk ilāni māt Aššur ilāni āšibūte šamê u erṣetim aššu naṣār ridûtiya zikiršun kabtu ušazkiršunūti ina arhi šalme ūmu šemê kī qibītišunu ṣīrti ina bīt ridûti ašri šugluddi ša šikin šarrūti ina libbišu bāšû hadîš ērumma
x x x x x x šitamduh narkabāti ašru šuātu imīṣannima nišī mātāti hubut qaštiya allu u tupšikku ušaššišunūtima ilbinū libittu egalturrâ šuātu ana sihirtiša aqqurma qaqqaru maʾdu kīma atartimma ultu libbi eqlēti abtuqma elišu ušraddi ina pīli aban šadî danni uššīšu addima tamlâ umalli
adkema šarrāni Hatti u ebēr nāri Baʾalu šar Ṣurri Menasi šar Iaudi Qaʾuš-gabri šar Udume Muṣuri šar Maʾab Ṣil-Bel šar Haziti Metinti šar Isqalluna Ikausu šar Amqarruna Milki-ašapa šar Gubli Matan-Baʾal šar Aruadda Abi-Baʾali šar Samsimurruna Budu-il šar Bit-Ammana Ahi-Milki šar Asdudi 12 šarrāni ša kišādi tâmtim Ekištura šar Edīl Pilagura šar Kitrusi Kisu šar Silluwa
