saao/saa05/P334090
a-na LUGAL be-li₂-ia₂ ARAD-ka {1}aš-šur-re-ṣu-u-a lu DI-mu a-na LUGAL be-li₂-ia₂ ina UGU {1}na-ra-ge-e {LU₂}GAL-ka-ṣir {LU₂}GAL-ka-ṣir ša a-na LUGAL be-li₂-ia₂ aš₂-pur-an-ni nu-uk 20 {LU₂}SAG-MEŠ i-si-šu ša ina UGU LUGAL id-di-bu-ub-u-ni ṣa-ab-bu-tu₂ u₂-ma-a LUGAL {KUR}URI-a.a ina {URU}ṭu-ur-uš-pa-a e-ta-rab u₂-sa-ni-iq-šu₂-nu ERIM-MEŠ re-hu-te ša i-si-šu₂-nu i-sa-du-u₂-ni a-di {LU₂}SAG-MEŠ a-di {LU₂}ša-SU₆-MEŠ 01 me šu-nu ERIM-MEŠ de-e-ku {1}ur-ṣe-ne₂-e {LU₂}tur-ta-nu 02-u ŠEŠ-šu₂ ša {1}ab-li-uq-nu ina ŠA₃ {URU}ṭu-ur-uš-pa-a ṣa-bi-ti {1}ab-li-uq-nu ina {URU}ṭu-ur-uš-pa-a i-tal-ka a-na ša₂-a-šu₂ a-na ŠEŠ-šu₂ an-ni-e i-sa-al-šu₂-nu GIR₂ me-me-ni la-a qur-bu i-ti-ši ur-ta-mi-u₂-šu₂-nu ina UGU {1}i-ṣi-ie-e ša LUGAL be-li₂ iš-pur-an-ni me-me-ni la u₂-da E₂ šu-u₂-tu-u-ni a-sa-na-al me-me-ni la i-qab-bi-a šum₂-mu me₂-e-te šum₂-mu ba-al-ṭa {LU₂}A-KIN {LU₂}A-KIN ša ina ŠA₃ {KUR}u₂-ki x a-šap-par-u-ni la-aš₂-šu₂ la e-mar-šu₂ i-sa-na-al me-me-ni la i-qab-ba-aš₂-šu₂ u₂-ma-a a-šap-par i-ša-u₂-lu u₂-ṣu-uṣ a-na LUGAL a-šap-par
