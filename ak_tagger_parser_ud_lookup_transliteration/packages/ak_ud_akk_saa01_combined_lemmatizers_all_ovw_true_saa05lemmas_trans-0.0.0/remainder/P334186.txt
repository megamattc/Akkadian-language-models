saao/saa05/P334186
ana šarri bēlīya urdaka Aššur-dur-paniya lū šulmu ana šarri bēlīya rab hanšêya šû ša Gurraya Mudurnaya ana hazanni ša Mudurna iddūka issu mar harrānu illikanni lā illika dullu issi ahhēšu lā ēpuš issu pān iptalah 15 Gurraya ina qātīšu iṣabbat ana Urarṭi illaka ittalkūni iqṭibûni anāku Il-dala ana Šubura assapāra mūku alik urdānīka šērida ittalka urdānīšu ussēridâ anāku ussahhir mār šiprīya ina irti Il-dala assapāra mūku rab hanšê hannīu issi ṣābānīšu mūku šadû u nērabāni gabbu ina muhhīšu uttahhiṣṣi mūku atta ridīpi ina dātuššu alik irtidībi ana Šubura ittalāka rab hanšê issi ṣābānīšu ina Marhuha bīrte ša Šuburaya ētarbu Il-dala ētamaršu tamītu issīšu issakna mā alik kunukku ša pāhiti iṣṣa allaka lū rēqāka rab hanšêya issi 01 mē ṣābāni ša arītu Marhuhaya ina dāt Il-dala ittalkūni ina hūli izzuqūpu urdāni ša šarri bēlīya etku laššu memmēni ina libbišunu lā idūku rab hanšê uttahhiṣṣu issuhur ina Marhuha ētarbu annīnu ša ūmâ ridpu ana dāt rab hanšê niškunūni lā iṣibūtu lā iddinu amēlu iptūgu tūra urdāni ša šarri bēlīya labirūte ša ina libbi kammasūni ušēṣûni x iddunu
