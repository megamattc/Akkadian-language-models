saao/saa05/P334291
ana šarri bēlīya urdaka Nashir-Bel lū šulmu ana šarri bēlīya šulmu ana māti ša šarri šulmu ana bīrāti libbu ša šarri bēlīya lū ṭāb ina muhhi ṭēme ša Urarṭaya dayālī assapar ētamru kî annīe iqṭibiūni mā pāhutu ša pūtunni pāhutu šaniu issīšu ina Harda pūt šukkalli maṣṣartu inaṣṣur mā ālu ana āli adi Ṭurušpa ulluāte sadra mā mār šipri ša Argista ittalka mā ina muhhi dulli ša ṭēmu aškunkāni mā dullu mā lā teppaš mā sissêka šākil adi mār šipri ašapparkanni gušūrī ša ina Eziat iklûni Ituʾaya issi rab ālāni assapra ina libbi qarābi ussēteqa šaniu ša rab ālānišunu 09 ṣābāni issīšu ina libbi qassi mahhuṣu 02 ina libbišunu mētu 03 ṣābāni uttahhiṣu annīu ṭēnšunu Ituʾaya ša ēkalli ša ina pānīya issu muhhi Puratte issuhrūni issi šukkalli lā illiku assapraššunu issu bēti issēn bēti 02 issu libbi āli ittūṣûni šarru bēlī ina muhhi nasīkāti lišpura ṣāb šarri kî ahāʾiš lušēṣûni maṣṣartu ina Laruba issīya liṣṣuru adi eṣādu nukannašūni
