saao/saa05/P334222
ana šarri bēlīya urdaka Adad-isseʾa lū šulmu ana šarri bēlīya 02 rab kiṣrāni ša pēthalli ina Sanha ina Ulušia ina muhhi urdāni ša šarri ša ina libbi assapra ittatku ētamrušunu tillī ša ina libbi kurummāti ša ṭuppišunu ibašši ina libbi uhutarridušunu maṣṣartašunu dannat adanniš libbu ša šarri bēlīya lū ṭāb Kubaba-ilaʾi šarru bēlī ūda bēl lišāni šû ina Tikriš assaparaššu šû ṭēmu annīu ihtarṣa iqṭibānāši ina muhhi šarri bēlīya nissapra ammar ūmāti ša ina tahūme ša Mannaya madāktu šaknākūni mār almatte ina pūtūwa madāktu ina muhhi tahūmēšu šakin ina libbi ūmu ša Nergal-belu-uṣur illikanni unammešāninni ina Mannaya ērubūni tašlīšīya ina muhhīšu assapra muk nammeša mā marṣāk muk mārka lillika mā mariṣīma mā ahūwa issi ṣābānīya ašpar tašlīšu assapra udīni ina pānīya lā iqarribūni rēhti emūqī ša bēl ālāni ina pānīya šunu
