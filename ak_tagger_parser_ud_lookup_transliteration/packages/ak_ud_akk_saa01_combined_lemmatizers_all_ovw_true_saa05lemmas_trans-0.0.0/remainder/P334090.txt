saao/saa05/P334090
ana šarri bēlīya urdaka Aššur-reṣuwa lū šulmu ana šarri bēlīya ina muhhi Narage rab kāṣir ša ana šarri bēlīya ašpuranni nuk 20 ša-rēšāni issīšu ša ina muhhi šarri iddibubūni ṣabbutu ūmâ šar Urarṭaya ina Ṭurušpa ētarab ussanniqšunu ṣābāni rēhūte ša issišunu issaddūni adi ša-rēšāni adi ša-ziqnāni 01 mē šunu ṣābāni dēku Urṣene turtānu šaniu ahūšu ša Abliuqnu ina libbi Ṭurušpa ṣabīti Abliuqnu ina Ṭurušpa ittalka ana šāšu ana ahīšu annīe issaʾalšunu patru memmēni lā qurbu ittiši urtammiušunu ina muhhi Iṣiye ša šarru bēlī išpuranni memmēni lā ūda bēt šūtūni assanaʾʾal memmēni lā iqabbia šummu mēte šummu balṭa mār šipri ša ina libbi Ukku x ašapparūni laššu lā emmaršu issanaʾʾal memmēni lā iqabbaššu ūmâ ašappar išaʾʾulu uṣṣuṣ ana šarri ašappar
