saao/saa05/P334187
ana šarri bēlīya urdaka Aššur-dur-paniya lū šulmu ana šarri bēlīya ūm 23-KAM₂ ša Addari ṣīrāni Šuburaya ina Šabirešu ittalkūni issurri šarru bēlī iqabbi mā mannu šunu Yataʾ rab ālānīšu ša qanni tahūme ša Urarṭaya Abi-yaqa nišē māti šūtu issīšu ittalkūni issurri šarru bēlī iqabbi mā atâ ahūšu issi šanîšu ša ina māšarti iqbûni mā illakūni lā illikūni mā Hu-Teššub marīṣi mā annūte ana tēgirte ittalkūni ṣāb šarri nišē māti ša šaddaqdiš ina šalšēni ina rabušēni issu pān ilki issu pān ṣāb šarrūte ihliqūni ina libbi errabūni ana šunāšunu ina libbi egerāti issaṭaru ana tēgirtešunu issaknu naṣūni ana šarri bēlīya ušašmûni u ṣābāni pāniūte ša ūmâ issu pān dulli šarri ihalliqūni ina libbi illakūni eqlāti kirâti bētātišunu iddanaššunu ina libbi mātīšu ušaṣbatsunu ina libbi kammusu annūte ṣīrāni ša illikūninni ana tēgirte šūtu Hu-Teššub marīṣi mā nillik nēmur annurig illakūni lā kētu šīte egertu annītu ana šarri bēlīya ušašmûni 08 ṣābāni 01 kūdunu 03 imārī ša issi ṣīrāni illikūninni šarru bēlī iqṭibia mā kīma ṣīrāni illakūni mā Aššur-bessunu issišunu lillika šumma šarru bēlī iqabbi issišunu lillika liddibūbu mīnu ša abatūni šarru bēlī lišpura
