saao/saa15/P334731
a-na {LU₂}EN.NAM be-li₂-ia ARAD-ka {1}{d}PA-BAD₃-PAB lu-u DI-mu a-na be-li₂-ia DI-mu a-na {URU}de-ri DI-mu a-na {URU}HAL.ṢU {1}lu-u₂-ŠEŠ-u₂-a {LU₂}{URU}E₂-ha-a-ir-a.a {1}PAB-ia-qar ša {LU₂}{URU}E₂-{d}30-ib-ni ina UGU-hi-ia ina UGU {1}EN-IGI.LAL-ni it-tal-ku-u-ni is-se-en-ni id-du-ub-bu ma-a al-ka-a-ni ina ŠU.2-ku-nu ERIM-MEŠ gab-bu ma-a mi-i-nu ša a-na {URU}E₂-ha-a-ir is-si-ku-nu x+x x+x il-la-ku-ni am-mar ša ina UGU {1}e-ṭe₃-ru am-ru-u₂-ni TA@v {LU₂}NIM.MA-a.a la il-la-ku-ni at-tu-nu pa-hi-ra al-ka-a-ni ma-a a-ni-ni URU ni-id-dan ina ŠU.2 ni-id-dan-ak-ku-nu mu-uk {1}{d}EN-IGI.LAL-an-ni ina E₂.GAL a-šap-pa-ra mu-uk {URU}E₂-ha-a-ir ša LUGAL šu-tu mu-uk {LU₂}EN.NAM x x x+x a-na ŠA₃-bi it-ta-lak u₂-ma-a an-nu-rig a-na be-li₂-ia as-sap-ra mi-i-nu ša pa-an be-li₂-ia mah-ir-u-ni be-li₂ le-pu-uš ṭe₃-e-mu ša e-gir₂-tu₂ ša TA@v {1}{d}EN-IGI.LAL-an-ni ina E₂.GAL u₂-še-bil-u-ni u₃ ša e-gir₂-ti an-ni-ti 01-en šu-u₂ i-su-ru DINGIR-MEŠ ša {LU₂}EN.NAM be-li₂-ia₂ e-pu-šu ni-il-lak {URU}E₂-ha-a-ir nu-sa-ah-ha-ra man-nu ina ŠA₃-bi ni-pa-qi-di u₃ man-nu o an-na-ka ina ku-tal-li-en-ni be-li₂ li-ip-ru-su liš-pu-ra i-su-ru be-li₂ i-qab-bi ma-a a-ki an-nim-ma-a ina E₂.GAL ta-sap-ra ma-a i-su-ru {URU}E₂-ha-a-ir nu-sa-ah-ha-ra ma-a man-nu ina ŠA₃-bi ni-pa-qi-di ma-a x x x x-pur a-na-ku ina ŠA₃-bi x an-ni-tu₂ u₂-de-e-ša₂ a-na be-li₂-ia₂ as-sap-ra x+x x x mi-i-nu ša ṭe₃-mu-un-ni ar₂-hiš be-li₂ liš-pu-ra
