saao/saa15/P334111
a-na LUGAL be-li₂-ia ARAD-ka {1}{d}PA-rem₂-a-ni lu DI-mu a-na LUGAL be-li-ia₂ {LU₂}A-KIN {LU₂}A-KIN TA@v {KUR}par-su-a ina GABA-ia i-tal-ka ma-a {KUR}za-li-pa-a.a i-tu₂-ṣu-u-ni ma-a 01 me {ANŠE}KUR.RA-MEŠ ina ŠU.2-šu₂-nu i-tu₂-ṣu-u-ni ma-a 04 {LU₂}ERIM-MEŠ TA ŠA₃-bi-šu₂-nu a-na mu-da-bi-ri ih-ta-al-qu-ni i-tal-ku-u-ni ina {URU}ni-kur iq-ṭi₂-bi-u₂ ma-a {ANŠE}KUR.RA-MEŠ TA@v KUR-i-ni nu-se-ṣi-a ma-a {KUR}man-na-a.a ina qa-ab-si KUR-šu₂ ik-ta-la an-nu-rig a-na LUGAL be-li₂-ia₂ a-sa-ap-ra LUGAL EN-li {LU₂}qur-bu-te liš-pu-ra ša pe-e ša {KUR}za-li-pa-a.a liš-me i-su-ri {ANŠE}KUR.RA-MEŠ u₂-še-ṣu-ni a-na-ku bat-qu ša LUGAL be-li₂-ia a-ka-ṣar
