saao/saa15/P334114
a-na LUGAL be-li₂-ia₂ ARAD-ka {1}{d}AG-EN-GIN lu-u DI-mu a-na LUGAL EN-ia ša LUGAL be-li₂ iš-pur-an-ni ma-a a-ta-a URU-MEŠ A.ŠA₃-MEŠ ša {1}DINGIR-ia-da-aʾ ša ina NAM-at {URU}arrap-ha u₃ ša ina {URU}{d}ša₂-maš-PAB-ir taš-ši a.a-u₂-ti URU-MEŠ-šu₂ ša ina NAM-at {URU}arrap-ha aš₂-šu-u-ni ina UGU {URU}{d}ša₂-maš-PAB-ir a-na LUGAL be-li₂-ia₂ la ah-hur nu-uk li-di-nu-niš-šu₂ LUGAL be-li₂ {URU}{d}ša₂-maš-PAB-ir it-tan-na ma-a URU ina ku-mu-uš-šu₂ di-ni URU ša ad-din-aš₂-šu-un-ni ina re-eš URU-šu₂ ša₂-ki-in {URU}{d}ša₂-maš-na-ṣe-e-re ina pa-ne₂-e-a u₃ {URU}ŠE-MEŠ-šu₂ šu-u₂ i-na-aš₂-ši šum-ma LUGAL be-li₂ i-qab-bi URU la-mur ina ŠA₃-bi lil-lik le-ru-ub URU an-ni-i lu-sa-hir x x x x x x x x x x x x a-na-ku u₃ šu-u x x x x x ina IGI LUGAL EN-ia₂ ni-id-bu-ub LUGAL ina bir-tu₂-un-ni lip-ru-us 15 UD-MEŠ ina {ITI}DUL₆ ina IGI LUGAL EN-ia₂ ana-ku u₃ šu-tu ina ŠA₃-bi-im-ma ki-i am-ma-ka a-na-ku-u-ni lu ih-hur TA@v a-ha-a-a-iš lu ni-id-bu-ub a-ta-a a-du E₂ a-na-ku al-lik-an-ni a-na LUGAL EN-ia ih-hu-ur u₂-ma-a LUGAL be-li₂ ina UGU {1}DINGIR-ia-da-aʾ liš-pur a-na ma-šar-te lil-li-ka u₃ a-na-ku al-la-kam-ma {LU₂}par-ša₂-mu-ti i-se-e-a ub-ba-la {1}NIGIN-EN lil-li-ka ina bir-tu-un-ni lu-ka-a.a-in TA@v a-ha-a-a-iš ni-id-bu-ub LUGAL lip-ru-us ina bir-tu-un-ni ina UGU {1}su-ma-a ša LUGAL be-li₂ iš-pur-an-ni ma-a ARAD ša {1}DINGIR-ia₂-da-aʾ {LU₂}man-di-ra-a.a šu-u i-si-šu₂ it-ta-la-ak ŠEŠ-MEŠ-šu₂ li-ik-mi-si li-it-ta-at-lak x x x x x x x x+x-ri la il-lak lu la i-dal-lah₃
