saao/saa15/P334316
a-na LUGAL be-li₂-ia ARAD-ka {1}{d}AG-EN-GIN-in lu-u DI-mu a-na LUGAL be-li-ia₂ ša LUGAL be-li₂ iš-pur-an-ni ma-a ina UGU dul₆-li ša x x x bir-ti IGI.2-MEŠ-ka un-ta-di-id ma-a la ta-šam-man-ni ša a-na LUGAL EN-ia la a-šam-mu-ni a-na man-ni-ma ah-hur la-aš₂-me an-nu-rig 03-šu₂ 04-šu₂ LUGAL be-li₂ a-ki an-ni-ie-e i-ša₂-pa-ra a-ke-e la-ab-laṭ a-li ni-kit-ti da-me-e-a ina ŠA₃-bi-ia e-tab-lu ina qa-ni mi-ih-re-e-a dul₆-lu ep-pa-aš₂ la a-ša₂-ri-du-um-ma ša ŠA₃-bi-šu₂-nu a-na-ku la ma-ki-iu-u₂ a-na-ku a-ki ša šu-nu ep-pa-šu₂-u-ni a-na-ku ep-pa-aš₂ ki ma-ṣi a-na LUGAL EN-ia la a-šam-mu-u-ni am-mi₃-ni am-mi₃-ni LUGAL be-li₂ u₂-ba-ʾa-an-ni ša LUGAL be-li₂ iš-pur-an-ni ma-a ina {URU}A-MEŠ-tur-na lu at-ta EN.NUN u₂-ṣur an-nu-rig ina {URU}BAD₃-{d}a-nu-ni-ti bir-ti {URU}A-MEŠ-tur-na u₃ {URU}BAD₃-EN-DINGIR-a.a ina še-ep KUR-i a-na-ku {LU₂}e-muq-e-a ina pa-ne₂-e-a DUMU-{1}ia-GIN ina KA₂.DINGIR{KI}-ma šu₂-u₂ KASKAL ka-ri-im a-na-ku la al-la-ka re-eš KASKAL-ia la a-na-aš₂-ši u₃ {LU₂}ERIM-MEŠ-MAN-e-a {LU₂}ERIM-MEŠ-MAN-e-a la u₂-ra-am-ma re-eš ZID₂.DA.KASKAL-MEŠ-šu₂-nu la i-na-aš₂-ši-iu-u₂ mi-nu ša ṭe₃-mu-un-ni LUGAL be-li₂ liš-pu-ra
