saao/saa15/P334344
a-na LUGAL be-li₂-ia₂ ARAD-ka {1}DINGIR-ia-da-aʾ lu-u DI-mu a-na LUGAL be-li₂-ia₂ DI-mu a-na ma-a-ti {URU}bi-ra-a-te ša LUGAL be-li₂-ia₂ ŠA₃-bu ša LUGAL be-li₂-ia₂ lu DUG₃.GA-šu₂ ša LUGAL be-li₂ iš-pur-an-ni ma-a ITI-MEŠ-ni an-nu-ti 02 na-ah-ri-di EN.NUN-ka lu dan-nat a-di E₂ ana-ku al-lak-an-ni {LU₂}ERIM-MEŠ {ANŠE}KUR.RA-MEŠ ina na-gi-i ša LUGAL be-li₂-ia₂ a-na EN.NUN-ti ki-i a-ha-meš sa-ad-ru iz-za-zu ana-ku ka-a.a-ma-nu ina UGU-hi EN.NUN-ia a-du-al DINGIR-MEŠ-ni ša LUGAL be-li₂-ia₂ DI-mu i-sak-nu TA@v E₂ LUGAL be-li₂ a-na {KUR}na-ki-ri {KUR}na-ki-ri il-lik-u-ni ti-bi {LU₂}KUR₂ mi-nim-mi-ni la-aš₂-šu₂ DI-mu a-dan-niš a-na na-gi-i ša LUGAL be-li₂-ia TA@v UGU {ID₂}mu-ša₂-aš₂-ni-ti ša LUGAL be-li₂ o iš-pur-an-ni o ma-a na-ah-ri-di a-ta-a pi-il-ku na-mar-ku ID₂-MEŠ ša iṣ-bat-ni la ig-mu-ru la ih-ri-ʾu-u si-man o {ŠE}NUMUN-MEŠ ŠA i-si-ib-nu ik-tab-su {LU₂}ERIM-MEŠ ur-tam-mi ID₂-MEŠ-šu₂-nu ih-ti-ri-ʾu-u i-si-ib-nu x x-šu₂-nu u₂-sa-hi-ru ina ŠA₃-bi it-tur-du pil-ka-šu₂-u-nu ša la ig-mar-u-ni u₂-pa-su-ku i-ga-mur ti-tur-ru-šu₂ e-piš ga-mir ki-ma ID₂ pa-su-ku ga-mir ha-ra-ma-ma ina UGU {1}aš-šur-U-LAL a-šap-par mu-uk al-ka {ID₂}mu-ša₂-aš₂-ni-tu₂ ni-ip-ti šum-ma pa-ni-šu₂ ma-hi-ir il-lak ni-pat-ti la-aš₂-šu₂ ma-a a-na si-man {ŠE}NUMUN-MEŠ a-ra-ši pa-an tak-ṣi-a-ti ni-ip-ti u A-MEŠ ina {ID₂}tur-nu a-dan-niš ma-aʾ-du a-na BAD₃-LUGAL-GIN{KI} il-lu-ku TA@v pa-an A-MEŠ ša ma-aʾ-du-ni {LU₂}ERIM-MEŠ-šu₂ ina UGU pi-ia-a-ti ša ID₂ a-na ia-nu-meš la i-lu-u-ni ṭe₃-e-mu ša {1}{d}AMAR.UTU-A-AŠ i-su-hur ina KUR-šu₂ šu₂-u₂
