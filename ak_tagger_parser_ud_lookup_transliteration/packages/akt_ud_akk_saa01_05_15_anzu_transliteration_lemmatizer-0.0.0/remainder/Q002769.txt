bi-in šar da-ad-mi šu-pa-a na-ram {d}ma-mi
gaš-ru lu-u-za-mur DINGIR bu-kur₂ {d}EN.LIL₂
{d}NIN.URTA šu-pa-a na-ram {d}ma-mi
gaš-ru lu-ut-ta-aʾ-id DINGIR bu-kur₂ {d}EN.LIL₂
i-lit-ti E₂.KUR a-ša-red {d}1(ŠARʾU) tu-kul-ti E₂.NINNU
mu-ša₂-aš₂-qu-u₂ tar-ba-ṣi ir-mu u-ru su-qi₂ u IRI
a-ge-e tuq-ma-ti mu-um-mil-lu a-gu-uh-hu qar-du
gal-lu-u₂ šam-ru-ti la a-ni-hu ti-ba-šu₂ pal-hu
ši-ma-a ša₂ gaš-ri ta-nit-ti dan-nu-ti-šu₂
ša₂ ina ek-du-ti-šu₂ ik-mu-u ik-su-u ša₂-at ab-ni
ka-šid mu-up-par-ša₂ an-za-a ina {giš}TUKUL-šu₂
na-ʾi-ir ku-sa-rik-ki ina qe₂-reb A.AB.BA
mud-dab₂-ra qar-da na-aʾ-i-ra kak-ku-us-su
ga-aš₂-ra ha-a-a-ša₂ mut-tab-bi-la qab-la a-nun-te
a-di-na i-na {d}i-gi₄-gi₄ la ib-ba-nu-u pa-rak-ki
kam-su-ma {d}EN.LIL₂{+us}-su-nu {d}i₂-gi₃-gi₃
ba-aš₂-ma-ma ID₂-MEŠ {id₂}MAŠ.GU₂.QAR {id₂}UD.KIB.NUN
a-na ma-a-ti la ub-ba-lu A-MEŠ-šu-nu nag-bi
ta-ma-tu-ma ši-x x x x x x x x
DUNGU-MEŠ i-na i-šid AN{+e} mit-ha-riš x x
pah-ru-ma ina kul-la-ti {d}i-gi₄-gi₄
a-na {d}EN.LIL₂ a-bi-šu₂-nu qar-ra-ad DINGIR-MEŠ
ma-ru-šu-ma ub-ba-lu ṭe₃-e-ma
dam-qa zik-ra šu-uṣ-ṣi-ra at-ta
i-na šar₂-šar₂ KUR{+i} e-li-i x x
ina ut-li-ša₂ {d}a-nun-na-ki x x
it-ta-aʾ-lad an-za-a x x
ša₂-aš₂-ša₂-ru ap-pa-šu₂ x x x x
x-i-ma x x x x x x x
x x x x x x x x x x x
mu-še-x x x x x x x x x
ut-ta-ah-x x x x x x x x
hur-sa-a-ni x x x x x x
ru-bu-us-su x x x x x x
a-na rig-mi-šu x x x x x x
{tu₁₅}ULU₃ lu x x x x x x x
kaš-šu IM x x x x x x x
gi-ip-šu x x x x x x x
a-šam-ša₂-a-tu₄ x x x x x x
in-nen-du-ma x x x x x x
IM er-bet-ti x x x x x x
i-mur-šu-ma a-bi DINGIR-MEŠ {d}DUR.AN.KI
iš-kun zik-ra-šu-nu i-na lib₃-bi-šu
u₂-ṣab-bi an-za-a x x x x x
uš-ta-ad-din it-ti x x x x x x x
man-nu-um-ma ul-da x x x x x
min₃-su an-nu-u₂ x x x x x
ta-mit lib₃-bi-šu ip-pa-la {d}e₂-a
{d}NIN.ŠI.KU₃ a-na {d}EN.LIL₂ a-ma-ta i-zak-kar
min₃-de-e-ma A-MEŠ ša₂ ni-li x x x x
el-lu-u₂-ti me-e DINGIR-MEŠ šu-ut ap-si-i x x
i-ri-šu-ma er-ṣe-tu₄ šu-ud-du-ul-tu₄
i-na ka-a-pi KUR{+i} šu-u₂-ma it-ta-aʾ-lad
an-za-a-ma ta-ta-mar x x x
li-iz-ziz ma-har-ka-ma a-a ip-par-šid-ka
lip-tar-rik ina at-ma-ni šu-bat ki-iṣ-ṣi
""
ta-mit iq-bu-šu DINGIR an-na i-pu-ul
ma-ha-za i-ta-ha-az x x x x
u₃ te-re-e-ti ša₂ DINGIR-MEŠ ka-li-šu₂-nu u₂-ma-aʾ-ir
u₂-tar šim-tam-ma an-zu-u₂ u₂-kal-x
ne₂-reb ki-iṣ-ṣi ša₂ ul-taq-tu-u₂ i-qip-šu {d}EN.LIL₂
ir-tam-muk KU₃-MEŠ A-MEŠ ma-har-šu
ep-šet {d}EN.LIL₂{+u₂-ti} i-na-aṭ-ṭa-la i-na-šu
a-ge-e be-lu-ti-šu na-al-ba-aš₂ i-lu-ti-šu₂
DUB NAM-MEŠ ša₂ ŠU-MIN-šu an-zu-u₂ it-ta-aṭ-ṭal-ma
it-ta-aṭ-ṭal-ma a-bi DINGIR-MEŠ {d}DUR.AN.KI
uk-kuš {d}EN.LIL₂{+u₂-ti} iṣ-ṣa-bat ina lib₃-bi-šu₂
an-zu-u₂ it-ta-aṭ-ṭal-ma a-bi DINGIR-MEŠ {d}DUR.AN.KI
uk-kuš {d}EN.LIL₂{+u₂-ti} iṣ-ṣa-bat ina lib₃-bi-šu₂
lul-qe₂-e-ma DUB NAM-MEŠ DINGIR-MEŠ a-na-ku
u₃ te-re-e-ti ša₂ DINGIR-MEŠ ka-li-šu₂-nu lu-uh-mu-um
lu-ug-mur-ma {giš}GU.ZA lu-be-li par-ṣi
lu-ma-aʾ-ir kul-lat ka-li-šu₂-nu {d}i-gi₄-gi₄
ik-pu-ud-ma lib₃-ba-šu tu-qu-un-ta
ne₂-reb ki-iṣ-ṣi ša₂ it-ta-aṭ-ṭa-lu u₂-qa-ʾa re-ši u₄-mi
e-nu-ma {d}EN.LIL₂ i-ra-mu-ku A-MEŠ KU₃-MEŠ
šah-ṭu-ma ina {giš}GU.ZA a-gu-šu šak-nu
DUB NAM-MEŠ ik-šu-da qa-tuš-šu
{d}EN.LIL₂{+u₂-ta} il-te-qe₂ na-du-u₂ par-ṣi
an-zu-u₂ ip-pa-riš-ma KUR-us-su ig-guš
it-ta-ak-bak ša₂-hur-ra-tu₄ ša₂-kin qu-lu
a-bu ma-lik-šu-nu šu-har-ru-ur {d}EN.LIL₂
ki-iṣ-ṣu iš-ta-haṭ na-mur-ra-su
DINGIR-MEŠ ma-a-ti i-sa-na-hu-ru a-na ṭe₃-mi
{d}a-num pa-a-šu DU₃-ma i-qab-bi
i-zak-ka-ra a-na DINGIR-MEŠ DUMU-MEŠ-šu
DINGIR a-a-u₂ an-za-a li-nar-ma
ina kul-lat da-ad₂-me li-šar-bi MU.NI
{d}GU₂.GAL is-su-u DUMU {d}a-nim
ša-kin-ma ṭe₃-e-ma a-na ša₂-šu-ma i-zak-kar-šu₂
{d}IŠKUR GU₂.GAL is-su-u₂ DUMU {d}a-nim
ša₂-kin ṭe₃-e-ma a-na ša₂-šu-ma i-zak-kar-šu₂
{d}IŠKUR ga-aš₂-ru {d}IŠKUR da-pi-nu a-a i-ne₂-eʾ qa-bal-ka
šu-ub-ri-iq an-za-a i-na {giš}TUKUL-ka
šu-um-ka li-ir-bi i-na pu-hur DINGIR-MEŠ GAL-MEŠ
i-na bi-rit DINGIR-MEŠ ŠEŠ-MEŠ-ka ma-hi-ra e tar-ši
li-ib-šu-ma li-ib-ba-nu-u₂ pa-rak-ki
i-na kib-rat er-bet-ti ši-tak-ka-na ma-ha-zu-ka
ma-ha-zu-ka li-ru-bu a-na E₂.KUR
šit-ra-ah i-na mah-ri DINGIR-MEŠ-ma gaš-ru MU-ka
{d}IŠKUR i-pu-la qi₂-bi-ta
a-na {d}a-ni AD-šu a-ma-ta i-zak-kar
a-bi a-na ša₂-ad la ʾa-ri li-hiš man-nu
a-a-u₂ ka-am an-zi-i i-na DINGIR-MEŠ DUMU-MEŠ-ka
DUB NAM-MEŠ ik-šu-da qa-tuš-šu
{d}EN.LIL₂{+u₂-ta} il-te-qe₂ na-du-u₂ par-ṣi
an-zu-u₂ ip-pa-riš-ma ša₂-du-us-su ig-guš
it-tab-ši ṣi-it pi-i-šu₂ ki-i DINGIR {d}DUR.AN.KI
iq-bi-ma ša₂ ir-ra-ru im-mi ṭi-iṭ-ṭi-iš
a-na ṣi-it pi-i-šu DINGIR-MEŠ i-šah-hu-hu
ip-si-il ur-ha la a-la-ka iq-bi
{d}BIL.GI is-su-u₂ bu-kur₂ {d}an-nu-ni-tu
ša-kin ṭe₃-ma a-na ša₂-šu-ma i-zak-kar-šu
{d}BIL.GI ga-aš-ru {d}BIL.GI da-pi-nu a-a i-ne-eʾ-a qa-bal-ka
šu-ub-riq an-za-a i-na {giš}TUKUL-MEŠ-ka
šum-ka li-ir-bi i-na pu-hur DINGIR-MEŠ GAL-MEŠ
i-na bi-rit DINGIR-MEŠ ŠEŠ-MEŠ-ka ma-hi-ra e tar-ši
lib-šu-ma lib-ba-nu-u₂ pa-rak-ki
i-na kib-rat er-bet-ti ši-tak-ka-na ma-ha-zu-ka
ma-ha-zu-ka li-ru-bu a-na E₂.KUR
šit-ra-ah i-na mah-ri DINGIR-MEŠ-ma gaš-ru lu-u MU-ka
{d}BIL.GI i-pu-la qi₂-bi-ta
a-na {d}a-ni AD-šu a-ma-ta i-zak-kar
a-bi a-na ša₂-ad la ʾa-ri li-hiš man-nu
a-a-u₂ ka-am an-zi-i i-na DINGIR-MEŠ DUMU-MEŠ-ka
DUB NAM-MEŠ ik-šu-da qa-tuš-šu
{d}EN.LIL₂{+u₂-ti} il-ti-qe₂ na-du-u₂ par-ṣi
an-zu-u ip-pa-riš-ma KUR-us-su ig-guš
it-tab-ši ṣi-it pi-i-šu₂ ki-i DINGIR {d}DUR.AN.KI
iq-bi-ma ša₂ ir-ra-ru im-me ṭi-iṭ-ṭi-iš
a-na ṣi-it pi-i-šu DINGIR-MEŠ i-šah-hu-hu
ip-si-il ur-ha la a-la-ka iq-bi
{d}ŠARA is-su-u₂ bu-kur₂ {d}iš-tar
ša-kin ṭe₃-ma a-na ša₂-šu-ma i-zak-kar-šu
{d}ŠARA ga-aš₂-ru {d}ŠARA da-pi-nu a-a i-ne-eʾ-a qa-bal-ka
šu-ub-riq an-za-a i-na {giš}TUKUL-MEŠ-ka
šum-ka li-ir-bi i-na pu-hur DINGIR-MEŠ GAL-MEŠ
i-na bi-rit DINGIR-MEŠ ŠEŠ-MEŠ-ka ma-hi-ra e tar-ši
lib-šu-ma lib-ba-nu-u₂ pa-rak-ki
i-na kib-rat er-bet-ti ši-tak-ka-na ma-ha-zu-ka
ma-ha-zu-ka li-ru-bu a-na E₂.KUR
šit-ra-ah i-na ma-har DINGIR-MEŠ-ma gaš-ru lu-u MU-ka
{d}ŠARA i-pu-la qi₂-bi-ta
a-na {d}a-nim AD-šu a-ma-tu₄ i-zak-kar
a-bi a-na ša₂-ad la ʾa-a-ri li-hiš man-nu
a-a-u₂ ka-am an-za-a i-na DINGIR-MEŠ DUMU-MEŠ-ka
DUB NAM-MEŠ ik-šu-da qa-tuš-šu
{d}EN.LIL₂{+u₂-ta} il-te-qe₂ na-du-u₂ par-ṣi
an-zu-u₂ ip-pa-riš-ma ša₂-du-us-su ig-guš
it-tab-ši ṣi-it pi-i-šu₂ ki-i DINGIR {d}DUR.AN.KI
iq-bi-ma ša₂ ir-ra-ru im-mi ṭi-iṭ-ṭi-iš
a-na ṣi-it pi-i-šu DINGIR-MEŠ i-šah-hu-hu
ip-si-il ur-ha la a-la-ka iq-bi
ip-pa-aš₂-hu-ma id-du-u DINGIR-MEŠ mil-ki
a-šar aš₂-bu {d}i₂-gi₃-gi₃ i-qat-tu-ru dal-hiš
EN uz-ni a-šib ap-si-i it-pe-šu
i-na ne₂-me₂-eq kar-ši-šu a-ma-ta i-ban-ni
{d}e₂-a uz-nu ib-ta-ni ina lib₃-bi-šu
mim-mu-u₂ ina kar-ši-šu i-ta-mu-u₂ a-na {d}a-nim i-zak-kar
lu-uq-bi-ma DINGIR lu-še-eʾ-i
u₃ ka-am an-zi-i lu-ad-di ina pu-uh-ri
a-na-ku-ma DINGIR lu-še-eʾ-a
u₃ ka-am an-zi-i lu-ad-di ina pu-uh-ri
iš-mu-ma {d}i₂-gi₃-gi₃ an-na-a qa-ba-a-šu₂
it-tar-ru-ma {d}i₂-gi₃-gi₃ u₂-na-aš₂-ša₂-qu GIR₃-MIN-šu₂
{d}NIN.ŠI.KU₃ pa-a-šu i-pu-uš-ma i-qab-bi
a-na {d}a-nim u {d}da-gan a-ma-ta i-zak-kar
lil-su-nim-ma {d}be-let-DINGIR-MEŠ a-hat DINGIR-MEŠ
it-peš-ta ma-li-kat₂ DINGIR-MEŠ ŠEŠ-MEŠ-ša₂
šur-bu-us-su li-ta-mu-u₂ ina pu-uh-ri
DINGIR-MEŠ ina pu-uh-ri-šu₂-nu li-kan-nu-u₂-ši
a-mat ina lib₃-bi-ia i-ba-aš₂-šu₂-u₂ a-na ša₂-a-ša₂ lu-uq-bi
is-su-nim-ma {d}be-let-DINGIR-MEŠ a-hat DINGIR-MEŠ
it-peš-ta ma-li-kat₂ DINGIR-MEŠ ŠEŠ-MEŠ-ša₂
šur-bu-us-su i-ta-mu-u₂ ina pu-uh-ri
DINGIR-MEŠ ina pu-uh-ri-šu₂-nu u₂-kan-nu-u₂-ši
{d}e₂-a ina ne₂-me-eq kar-ši-šu a-ma-ta i-qab-bi
pa-na-ma {d}ma-mi ni-ša-si-ki
e-nen-ni be-let kul-lat DINGIR-MEŠ lu-u₂ MU-ki
id-ni ga-aš₂-ra šu-pa-a na-ram-ka
rap-šu₂ ir-ti mut-tab-bi-lu qa-bal a-nun-ti
id-ni {d}NIN.URTA šu-pa-a na-ra-am-ka
rap-šu₂ ir-ti mut-tab-bi-lu qa-bal a-nun-ti
be-lum ina pu-hur DINGIR-MEŠ x x x
lu-u₂ šur-ru-uh ina x x x x x
i-na kul-lat da-ad₂-mi li-šar-bi MU.NE
ma-ha-za x x x x
be-el x x x x x
i-si x x x x x
i-na x x x x x
iš-me-e-ma an-na-a qa-ba-a-šu₂
šur-bu-tu {d}be-let-DINGIR-MEŠ an-na-a DU₃{+uš}
a-na i-piš KA-ša₂ ih-du-u₂ {d}i₂-gi₃-gi₃
it-tar-ru-ma u₂-na-aš₂-ša₂-qu GIR₃-MIN-ša₂
is-si-ma ina pu-uh-ri DINGIR-MEŠ DUMU-ša₂
KI.AG₂ lib₃-bi-ša₂ u₂-ma-aʾ-ar₂-šu i-zak-kar-šu
i-na ma-har {d}a-nim u₃ {d}da-gan x x
al-ka-ka-at pa-ar-ṣi-šu₂-nu i-ta-mu-u₂ ina pu-uh-ri
{d}i₂-gi₃-gi₃-ma kul-lat-su-nu u₂-al-lid
ab-ni-ma kul-lat ka-la ka-li-šun
ab-ni pu-hur ra-bu-ti {d}a-nun-na-ki
{d}EN.LIL₂{+u₂-ti} a-na a-hi-ia x x
a-na {d}a-nim šar-ru-ut AN{+e} uš-mad-di
u₂-teš₂-ši an-zu-u₂ LUGAL{+ut} uš-mad-du-u₂
ṭup-pi NAM-MEŠ ša₂ ina UKKIN x x x x
{d}EN.LIL₂ i-te-kim a-ba-ka iz-zer
par-ṣi i-te-kim qa-tuš-šu₂ ut-tir
bi-riq ur-ha šu-kun a-dan-nu
ṭup-pi 1-KAM₂.MA bi-in šar da-ad₂-me
ŠU.NIGIN 3 UŠ 3.03-AM₃
