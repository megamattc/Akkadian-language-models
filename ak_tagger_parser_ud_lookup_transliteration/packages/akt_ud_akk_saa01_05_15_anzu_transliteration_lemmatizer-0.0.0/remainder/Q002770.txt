bi-riq ur-ha šuk-na a-dan-na
ana DINGIR-MEŠ šu-ut ab-nu-u na-mir-ta šu-uṣ-ṣi
gu-um-mur-ta di-ki qa-bal-ka
šub-riq im-hul-li-ka lil-li-ku UGU-šu₂
mu-up-par-ša₂ an-za-a ku-mu-ma
ri-hi-iṣ er-ṣe-tu ib-ba-nu-u šu-bat-su su-uh-hi
ap-luh-tu₂ li-ir-ta-ṣi-na e-li-šu₂
na-an-dur-tu qa-bal-ka li-ir-ta-ʾu-ub-šu₂
lip-tar-rik-šu₂ gu-um-mur-ta a-šam-ša₂-a-tu₂
tu-lul {giš}PAN šu-ku-du im-ta li-me-šu
gal-la-niš liš-ta-an-nu-u bu-nu-ka
šu-ṣi im-ba-ra zi-mu-ka a-a u₂-ad-di
bir-bir-ru-ka lil-li-ku e-li-šu
ših-ṭu-ka lu-u ṣi-ru ša₂-lum-ma-tu₂ lu ti-šu
a-a ip-pu-ha {d}UTU e-li-šu
u₄-mu nam-ru ana da-ʾu-um-ma-ti li-tur-šu₂
šu-ri-ih nap-šat-su an-za-a ku-mu-ma
ša₂-a-ru kap-pi-šu ana bu-us-ra-a-ti lib-lu-u-ni
bi-tuš E₂.KUR a-na ṣe-er a-bi-ka {d}EN.LIL₂
KUR{+e} qer-bit-su-nu ri-hi-iṣ dul-lih-ma
lem-na an-za-a i-kis nap-šat-su
LUGAL{+u₂-tu} li-ru-ba a-na E₂.KUR
a-na a-bi a-li-di-ka li-tu-ru par-ṣi
li-ib-šu-ma lib-ba-nu-u pa-rak-ki
ina kib-rat er-bet-ti ši-tak-ka-na ma-ha-zu-ka
ma-ha-zu-ka li-ru-bu a-na E₂.KUR
šit-ra-ah mah-ri DINGIR-MEŠ-ma ga-aš₂-ru lu MU-ka
zik-ra um-mi-šu iš-me-e qu-ra-du
ig-ru-ur ir-ta-ub ša₂-du-us-su ig-guš
be-li₂ uš-ta-aṣ-bit se-bet qab-la
UR.SAG uš-ta-aṣ-bit se-bet im-hul-la
mu-um-mi-lat ep-ri IMIN a-šam-ša₂-a-tu₂
id-ka an-na-tu na-an-dur-tu tu-qu-ut-ta ig-ri
tam-ha-ru-uš i-du-uš-šu₂ i-qu-lu ziq-ziq-qu
i-na ša₂-hat KUR{+i} an-zu-u₂ u {d}MAŠ it-tan-ma-ru
i-mur-šu-ma an-zu-u₂ i-ru-ba-aš₂-šu
ik-ṣu-uṣ ki-ma u₄-mu me-lam-ma-šu KUR{+e} ik-tum₃
ut-ta-ʾa-ar₂ ki lab-bi le-qi₂ uz-za
i-na ug-ga-ti lib₃-bi-šu₂ il-sa-a a-na qar-ra-du
at-ta-bal-ma kul-lat ka-li-šu₂-nu par-ṣi
u₃ te-re-e-tu₂ ša₂ DINGIR-MEŠ ka-li-šu₂-nu um-te-er
man-na at-ta ša₂ ana ta-ha-zi-ia tal-li-ka ṭe₄-en-ka id-na
i-ri-ih-šum-ma u₂-ṣa-a-šu₂ zi-kir₃ pi-i-šu
an-za-a i-pu-la qu₂-ra-du {d}NIN.URTA
a-na-ku {d}NIN.URTA TUKUL{+ti} {d}DUR.AN.KI
mu-kin₂ KI{+ti₃} DAGAL{+ti₃} {d}e₂-a šar NAM-MEŠ
a-na šim-ti-šu ta-ha-zi-ka al-li-ka ad-iš-ka
iš-me-ma an-zu-u₂ zi-kir pi-i-šu
ina qe₂-reb hur-sa-a-ni ik-kil-la-šu šam-riš id-di
šak-na-at ek-le-tu₂ KUR{+u} pa-nu-šu₂-nu kat₃-mu
{d}UTU nu-ur DINGIR-MEŠ da-um-meš i-ru-up
ti-e-bu-ti ut-ta-ʾa-ar it-ti an-zi-i ri-gim-šu₂
ina bi-rit qab-li tuq-ma-te a-na-an-tu₄ it-ku-pat a-bu-bu aṣ-bu
u₂-rat ap-luh-tu₂ da-me i-ram-muk
er-pe-et mu-ti i-za-an-nu-nu i-bar-riq uṣ-ṣi
iš-ta-uṣ ina bi-ri-šu₂-nu i-ram-mu-um qab-lu
ga-aš₂-ru šu-pu-u₂ bu-kur₂ {d}ma-mi
tuk-lat {d}a-nim u {d}da-gan na-ram {d}NIN.ŠI.KU₃
it-lul {giš}PAN qa-na-a u₂-mal-li
i-na i-rat {giš}PAN qa-na-a u₂-bil-šum-mu
ul iṭ-hi a-na an-zi-i qa-nu-u it-tu-ra
an-zu-u₂-ma is-sa-a e-li-šu₂
qa-nu-um-ma ša₂ tal-li-ku tu-ri a-pu-uk-ka
mu-um-mu {giš}PAN a-na qi₂-ša₂-ti-ki
šer₂-a-nu a-na ša₂-šal-li UDU.NITA₂ kap-pu ana iṣ-ṣu-ri GUR-MEŠ
na-ši-ma DUB NAM.TAR-MEŠ DINGIR-MEŠ qa-tuš-šu
ub-lu šer₂-a-nu {giš}PAN šil-ta-hu ul iṭ-hu-u ana zu-um-ri-šu
uš-ha-ri-ir-ma qab-la ik-ta-li tu-qu-un-tu₂
it-ta-ab-ṭa-lu-ma {giš}TUKUL-MEŠ ina qe₂-reb KUR{+e} an-za-a ul ik-mu-u
is-si-ma {d}ŠAR₂.UR₄ a-ma-tu₂ u₂-ma-ʾa-ar₂-šu
šu-un-ni-šu-ma ep-šet ta-mu-ru ana {d}e₂-a u {d}NIN.ŠI.KU₃
be-lu₄-um-ma {d}NIN.URTA an-za-a la-me-ma
{d}NIN.URTA ub-bu-ha e-pir qab-li
qar-ra-du ub-bu-ha e-pir ka-ra-ši
it-lul {giš}PAN qa-na-a u₂-mal-li
it-lul {giš}PAN qa-na-a u₂-bil-šum-ma
ul iṭ-hi a-na an-zi-i qa-nu-u₂ it-tu-ra
an-zu-u₂-um-ma is-sa-a e-li-šu₂
qa-nu-um-ma ša₂ tal-li-ka tu-ra a-pu-uk-ka
mu-um-mu {giš}PAN a-na qi₂-ša₂-ti-ki
šer₂-a-nu a-na ša₂-šal-li UDU.NITA₂ kap-pi a-na MUŠEN-MEŠ GUR-MEŠ
na-ši-ma DUB NAM.TAR-MEŠ DINGIR-MEŠ qa-tuš-šu
ub-lu šer₂-a-an {giš}PAN šil-ta-hu ul iṭ-hu-u₂ ana zu-um-ri-šu
uš-ha-ri-ir-ma qab-la ik-ta-la tuq-ut-ta
it-ta-ab-ṭa-lu-ma {giš}TUKUL-MEŠ ina qe₂-reb KUR{+i} an-za-a ul ik-mu-u₂
{d}ŠAR₂.UR₄ uš-kin il-qe₂ te-er-tu₄
ši-pir ta-ha-zi it-ba-la ana {d}e₂-a {d}NIN.ŠI.KU₃
mim-mu-u₂ be-lum id-bu-bu-šu₂ ana {d}e₂-a u₂-ša₂-an-ni
be-lu um-ma {d}NIN.URTA an-za-a la-mi-ma
{d}NIN.URTA ub-bu-ha e-pir ka-ra-ši
it-lul {giš}PAN qa-na-a u₂-bil-šum-ma
ul iṭ-hi a-na an-zi-i qa-nu-u it-tu-ra
an-zu-um-ma is-sa-a e-li-šu
qa-nu-um-ma ša₂ tal-li-ka tu-ra a-pu-uk-ka
mu-um-mu {giš}PAN a-na qi₂-ša₂-ti-ki
šer₂-a-nu a-na ša₂-šal-li ṭu-ba kap-pi ana MUŠEN-MEŠ GUR-MEŠ
na-ši-ma DUB NAM.TAR-MEŠ DINGIR-MEŠ qa-tuš-šu
ub-lu šer₂-a-nu {giš}PAN šil-ta-hu ul iṭ-hu-u ana zu-um-ri-šu
uš-ha-ri-ir-ma qab-la ik-ta-la tu-qu-un-tu
it-ta-ab-ṭa-lu-ma {giš}TUKUL-MEŠ ina qe₂-reb KUR{+i} an-za-a ul ik-mu-u
iš-me-ma {d}NIN.ŠI.KU₃ a-mat DUMU-šu₂
is-si-ma {d}ŠAR₂.UR₄ a-ma-ti u₂-ma-ʾi-ir-šu₂
šu-un-ni-ma ana be-li-ka a-mat zik-ri pi-ia
mim-mu-u a-dab-bu-bu u₂-ṣur a-na ša₂-šu₂
qab-lu-um-ma a-a i-nu-uh šu-kun lit-ka
šu-ni-ih-šu-ma ina mit-hur me-he-e a-par-šu₂ lid-di
li-qe-e-ma be-lum ana ar₂-kat₃ šu-ku-di-ka
nu-uk-kis ab-re-e-šu im-na šu-me-la ru-ʾi-im
liṭ-ṭul-ma kap-pa-a-šu₂ lit-ba-la zi-kir pi-i-šu₂
kap-pa a-na kap-pi i-šes-si i tap-lah₃-šu₂
tu-lul ina i-rat {giš}PAN{+ti}-ka lil-li-ku qa-nu-u₂ bir-qi₂
ab-ru kap-pi ki kur-da-me lim-mil-lu
šu-ri-ih nap-šat-šu an-za-a ku-mu-ma
ša₂-a-ru kap-pi-šu a-na bu-us-ra-te lib-lu-ni
bi-tuš E₂.KUR a-na ṣi-ir a-bi-ka {d}EN.LIL₂
ša₂-de-e qer-bi-su-nu ri-hi-iṣ dul-lih-ma
lem-na an-za-a i-ki-is nap-šat-su
šar-ru-tu li-ru-ba a-na E₂.KUR
a-na a-bi a-li-di-ka li-tu-ru par₂-ṣi
lib-šu-ma lib-ba-nu pa-rak-ki
ina kib-rat er-bet-ti ši-tak-ka-na ma-ha-zi-ka
ma-ha-zu-ka li-ru-bu a-na E₂.KUR
šit-ra-ah ina ma-har DINGIR-MEŠ gaš-ru lu-u MU-ka
{d}ŠAR₂.UR₄ uš-kin-ma il-qe₂ ter-ta
ši-pir ta-ha-zi it-ba-la a-na be-li₂-šu₂
mim-mu-u₂ {d}e₂-a id-bu-bu u₂-ša₂-na a-na ša₂-šu₂
qab-lu-um-ma a-a i-nu-uh šu-kun lit-ka
šu-ni-ih-šu-ma ina mit-hur me-he-e a-par-šu₂ lid-di
li-qe-e-ma be-lum a-na ar₂-kat₃ šu-ku-di-ka
nu-uk-kis ab-re-e-šu im-na u šu-me-la ru-ʾi-im
liṭ-ṭul-ma kap-pa-šu₂ lit-ba-la zi-kir pi-i-šu₂
kap-pa ana kap-pi i-šes-si i tap-lah₃-šu₂
tu-lul ina i-rat {giš}PAN-ka lil-li-ku qa-nu-u bir-qu
ab-ru kap-pa ki kur-mit li-mil-lu
šu-ri-ih nap-šat-šu an-za-a ku-mu-ma
ša₂-a-ru kap-pa-šu₂ a-na bu-us-ra-a-ti lib-lu-ni
bi-tuš E₂.KUR a-na ṣi-ir a-bi-ka {d}EN.LIL₂
KUR{+e} qer-bit-su-nu ri-hi-iṣ dul-lih-ma
lem-na-a an-za-a i-kis nap-šat-su
LUGAL{+u₂-tu₄} li-ru-ba a-na E₂.KUR
ana a-bi a-li-di-ka li-tu-ru par-ṣi
lib-šu-ma lib₂-ba-nu-u₂ pa-rak-ki
ina kib-rat er-bet-ti ši-tak-ka-na ma-ha-zi-ka
ma-ha-zu-ka li-ru-bu a-na E₂.KUR
šit-ra-ah ina mah-ri DINGIR-MEŠ gaš-ru lu-u MU-ka
iš-me-ma be-lum a-mat {d}e₂-a {d}NIN.ŠI.KU₃
ig-ru-ur ir-ta-ʾu-ub ša₂-du-us-su ig-guš
be-lum uš-ta-aṣ-bi-ta se-bet qab-li
qar-ra-du uš-ta-aṣ-bi-ta se-bet IM.HUL-MEŠ
mu-um-mi-lat ep-ri KI.KAL.BAD a-šam-ša₂-a-tu₂
id-ka-a a-na-an-tu na-an-dur-tu
tu-qu-un-tu₂ ig-ru
tam-ha-ru-šu i-du-us-su i-qu-lu ziq-ziq-qu
ṭup-pi 2-KAM₂.MA bi-in šar da-ad₂-me
ŠU.NIGIN 2 UŠ 53-AM₃
